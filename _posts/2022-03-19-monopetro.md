---
title: "Μονόπετρο στο Ντουμπάι"
permalink: /monopetro/
author: true
---


Αν είχαμε φύγει τότε μαζί, όπως το οραματιστήκαμε όσο τρέχαμε σε εκείνο τον Εθνικό δρόμο, ανατολικά του Τσικάγο, με τα ωραία μας ρούχα, τα πόδια της πάνω στο ταμπλό της μισοχαλασμένης Σεβρολέ της μάνας μου και τον αναμφίβολο έρωτά μας, τώρα θα ήμασταν δύο άνθρωποι, που οι τωρινοί μας εαυτοί δε θα τους έκαναν καν παρέα. Και δεν ξέρω αν ήμασταν τυχεροί, ή αν τόσο καλά ήταν οι εαυτοί μας συντονισμένοι, αλλά το ξέραμε αυτό. Όσο σχεδιάζαμε τη φυγή μας και τη ζωή μας μαζί, και οι δυό ξέραμε πως ήταν καλύτερα όλα αυτά τα σχέδια, όλες αυτές οι ερωτοχτυπημένες ιδέες, να μείνουν σε εκείνο το αυτοκίνητο. Σε εκείνο το μεσημέρι, σε εκείνο το δρόμο, σε εκείνους τους εαυτούς.

Όταν γνώρισα τη Σάρα, ήταν μια περίοδος που μάζευα λεφτά για να σπουδάσω ψυχολογία στο πανεπιστήμιο του Γιέηλ. Τα μάζευα μένοντας με τη μάνα μου σε ένα σπίτι μικρό, δίπλα στο σταθμό των τραίνων, και περιορίζοντας τη διατροφή μου σε κονσέρβες Χάινζ και ψωμί για τόστ. Η ψυχαγωγία μου γύριζε γύρω από ασχολίες όπως μελέτη καμιάς ασιατικής φιλοσοφίας, από βιβλία αυστηρά δεύτερο χέρι, μπόουλινγκ με την παρέα από το σχολείο, μπύρες στην ίδια πάμπ κάθε παρασκευή - τύπου Φιλαράκια - και ίσως τίποτα κοπέλες που γνώριζα μεθυσμένες στα ξενύχτια που έκανα.

Ήταν λοιπόν φυσικό, όταν η Σάρα έκατσε στη θέση του συνοδηγού, με τις μπλε της αντάυγιες και το στριφτό της τσιγάρο, το μυαλό μου να πάρει μερικές ανάποδες στροφές. Και αυτό γιατί χωρίς να μιλήσει, σα να έκλεισε την τηλεόραση που έπαιζε για χρόνια στο μυαλό μου. Την τηλεόραση που έπαιζε από πριν την εφηβεία μου έργα για τον έρωτα, την (παντοτινή) αγάπη, το θεό και την αόριστη υποψία τιμωρίας, την αξία της οικογένειας, της πατρίδας, της εργασίας, της επιστήμης, των χρημάτων και τέτοια. Όχι ότι πήρα ποτέ και πολύ σοβαρά τι έλεγαν, αλλά ήταν μια ενοχλητική βαβούρα στο παρασκήνιο για χρόνια, όσο εγώ προσπαθούσα να σκεφτώ πραγματικά ποιός είναι ο Ντέηβ και τι δουλειά έχει σε αυτόν τον κόσμο.

Και αυτό έγινε ακαριαία. Σα να κρατούσε ένα νοητό τηλεκοντρόλ. Το τηλεκοντρόλ που επιβεβαίωσε την υποψία μου πως όλη αυτή η ατελείωτη εκπομπή, δεν έχει γυριστεί σε αυτόν τον κόσμο. Στον κόσμο του Ντέηβ και της Σάρας. Αλλά στον κόσμο κάποιου άλλου. Δεν ήμασταν απλά σίγουροι ότι "*κάτι μας πουλάνε*", αλλά ξέραμε "τι" και ξέραμε και "γιατί" μας το πουλάνε. Και πρώτη φορά μια τύπισσα με διαβεβαίωνε πως "*δε θα αγοράζαμε*". "\*Kλικ\*" και ησυχία.

Πώς να μην την ερωτευτώ;

----

Το [χιτζάμπ](https://i.imgur.com/3kWEDtW.jpeg) της πήγαινε θανατηφόρα. Είχε πάει να της κάνουν και χένα στον καρπό και την παλάμη, όπως κάνουν εκεί. Ειρωνικό που με αυτό το ζωγραφισμένο χέρι θα έπιανε για πρώτη φορά όπλο εκείνη τη μέρα.

----

Δεν είχαμε συγκεκριμένο σχέδιο αυτή τη φορά. Ήταν κυρίως μια εικόνα που είχαμε. Εγώ ντυμένος υποτακτικός σερβιτόρος και εκείνη, συνοδός κυρίων, ντυμένη στην πένα και δίπλα της κάποιος απαράδεκτος τύπος, από αυτούς που χρησιμοποιούν τα δολλάρια σαν προσάναμα για να κάψουν τον κόσμο. Και κάπου εκεί και ένας φόνος. Απλώς όλα αυτά ήθελαν κάποια οργάνωση. Και εμείς αυτή τη φορά θα αυτοσχεδιάζαμε. 

Βγαίνοντας από το αεροπλάνο, σε αυτήν την παράνοια της Μέσης Ανατολής, με αέρα γεμάτο υγρασία και αόριστη αίσθηση κινδύνου, δεν πήγα κατευθείαν προς την παραλαβή αποσκεύων. Κοντοστάθηκα μπροστά στην πύλη και περίμενα τον Τζόν Κλίφορντ. Είχα στο μυαλό μου ένα πραγματικά καλό κόλπο.

-"Έχω την υποψία πως είδα το διαβατήριό σας πεσμένο κάτω από τη θέση σας στο αεροπλάνο. Ευτυχώς σας βρήκα!"

-"Το δικό μου διαβατήριο;"

-"Νομίζω πως ναι."

Είχε γαλάζια μάτια και άσπρα μαλλιά. Ήταν σα διαφήμιση οδοντόκρεμας και οίκου ευγηρίας. Το οτι του μίλησα με αυτήν την ευγένεια ήταν κάτι που με έκανε να ανατριχιάσω καθώς ήταν απόστρατος μπάτσος, από αυτούς που έδερναν τα παιδάκια στις πορείες για το Βιετνάμ. Επισκέπτεται αυτή τη σκονισμένη χώρα για αναψυχή και δεν αποχωρίζεται ποτέ το όπλο του. Ποτέ εκτός από τις φορές που κάνει check-in, όπου το δηλώνει και το αφήνει στη βαλίτσα.

Το καλό με το να ταξιδεύω χωρίς μπαγκάζια είναι πως δε χρειάζεται να περιμένω στην παραλαβή αποσκευών. Χαζεύω όμως τις αποσκευές των άλλων έτσι όπως πηγαινοέρχονται στους ιμάντες, και μερικές φορές, αν καμιά βαλίτσα είναι πραγματικά του γούστου μου - την παίρνω. Όπως ας πούμε αυτή η καφέ, η δερμάτινη, με τις ξανθές χοντρές ραφές. Την περίμενα τελευταίος στη ζώνη αποσκευών - για να βεβαιωθώ πως δε θα τη ζητήσει κανείς - τη σήκωσα σα να μου την είχε κάνει δώρο η μάνα μου για το εφηβικό μου ταξίδι στα ξαδέρφια μου στο Αϊντάχο - και έφυγα. Έριξα και μια κλεφτή ματιά στο ταμπελάκι για να σιγουρευτώ: "*`jclifford@gmail.com`*". Μάλιστα.

----

Η Σάρα με περίμενε ντυμένη ποσότητα υφάσματος που δεν είχε ξαναφορέσει ποτέ. Φαινόντουσαν οι αστράγαλοι και τα αστρονομικά της πατουσάκια όμως, πράγμα που ακύρωνε αυτομάτως την λειτουργία που έχουν προσάψει οι ντόπιοι σε αυτές τις φορεσιές. Είχε οδηγήσει μόνη της στο αεροδρόμιο, με την κούρσα που της είχε παραχωρήσει εκείνος ο άραβας. Ένα αυτοκίνητο τόσο μεγάλο και δυνατό που έμοιαζε με μικρό τανκ.

----

Όσο κρατούσε το συνοδό της σκανδαλοδώς απασχολημένο με τον τρόπο που μόνο αυτή καταφέρνει, συζητώντας για τις κάλτσες που έχει στο συρτάρι της και ποιές διαλέγει να φορέσει δεύτερη και τρίτη φορά, δείχνοντας μάλιστα που και που το ζευγάρι που διάλεξε για εκείνη τη νύχτα, εγώ είχα βρει το χρόνο να καθαρίσω τις τουαλέτες του μαγαζιού. Μια εμπειρία που στην Αραβία είναι ανέλπιστα ευκολότερη για 2 λόγους. Ο ένας είναι πως [το Κοράνι απαγορεύει στους άντρες να κατουράνε όρθιοι](https://wikiislam.net/wiki/Qur%27an,_Hadith_and_Scholars:Toilet_Etiquette) και να πιτσιλάνε το καπάκι της λεκάνης, τα πλακάκια, το χαρτί και το παντελόνι τους στην υστερική ανάγκη τους να διαφοροποιούνται από τις γυναίκες. Ο άλλος είναι γιατί στη δεξιά μεριά της λεκάνης (όπως κάθεται κανείς) υπάρχει πάντα και ανελλιπώς ένα βρυσάκι. Το βρυσάκι αυτό χρησιμεύει στους μουσουλμάνους στο να πλυθούν με νερό (χρησιμοποιώντας το αριστερό τους χέρι), ένα άλλο πολύ απλό πράγμα που υπαγορεύει το Κοράνι και κάνει τη δουλειά του λατζιέρο-σερβιτόρου και ηθικού αυτουργού σε φόνο ευκολότερη. 
Όσο το βρυσάκι βρίσκεται εκεί συνιστά και ένα δωρεάν παιχνίδι στόχου για αυτούς που έχουν αφήσει κάποια υπογραφή στα τοιχώματα της λεκάνης. Αυτό θα το διευθετούσαν στις δυτικές χώρες (που είναι εξ ορισμού πιο ξενέρωτες) με το βρωμερό αντικείμενο που λέγεται "(μ)πιγκάλ". Οι παιχνιδιάριδες άραβες όμως, ενώ απολαμβάνουν τις στιγμές παιχνιδιού τους - ταυτόχρονα σιχαίνονται να νιώθουν κατώτεροι των δυτικών, πράγμα για το οποίο έχουν έτσι κι αλλιώς ένα σωρό λόγους, όπως ας πούμε ότι ντύνουν τις γυναίκες τους σα χαρακτήρες του Μόρταλ Κόμπατ και παρόλα αυτά αποτυγχάνουν να τις κάνουν μη θελκτικές. Για να κερδίσουν λοιπόν ένα σημείο ισότητας με τον υπόλοιπο κόσμο, βάζουν κι αυτοί (μ)πιγκάλ στις τουαλέτες τους. Το οποίο είναι πιο διακοσμητικό ακόμα και από το [σύνταγμά τους](https://en.m.wikipedia.org/wiki/Constitution_of_the_United_Arab_Emirates). Κατάλληλο μέρος για να κρύψει κανείς [ένα όπλο που καμιά του διάσταση δεν ξεπερνάει τους 15 πόντους](https://en.m.wikipedia.org/wiki/Taurus_PT22) αφού κανείς δεν τα ακουμπάει. Κανείς εκτός από μια αμερικανίδα συνοδό κυριών που κινείται άνετη προς την τουαλέτα, ανεβάζοντας τις κατεβασμένες κάλτσες τις πάνω από το μαύρο της σεντονοφόρεμα.

----

-"Και που πάμε δηλαδή;"

-"Πάμε να σου δείξω τι πρόλαβαν να φτιάξουν οι Άραβες με το χαρτζιλίκι του θείου Σάμ."

-"Δηλαδή όπου κοιτάξω - ότι βλέπει το μάτι μου - πριν 50 χρόνια ήταν έρημος;"

-"Ναι μπέιμπι. Η έρημος είναι θαμμένη κάτω από αυτές τις τερατώδεις πόλεις και έχει να δει τον ήλιο μισό αιώνα. Η μεγαλύτερη νύχτα που έχει ζήσει αυτό το μέρος. Οι σπόροι των κάκτων θα απορούν."

-"Προτείνω να πάμε πρώτα στο ξενοδοχείο να αφήσουμε τη βαλίτσα. Αυτή τη στιγμή ένας αμερικανός γερόμπατσος ακούει τις θυμωμένες απολογίες ενός μελαμψού εργαζόμενου του αεροδρομιού, και ενδεχομένως να κολλάνε τις φάτσες τους στο βίντεο της κάμερας ασφαλείας προσπαθώντας να καταλάβουν ποιός από τους επιβάτες της πτήσης τους την έφερε έτσι."

-"Μα λέω κι εγώ. Δεν ήταν δυνατό να έχεις μια τόσο ωραία βαλίτσα και να μην την έχω δει. Είναι ένα αριστούργημα."

-"Που να δεις τι έχει μέσα..."

----

Κάποιοι εμπορεύονται κόλλες χαρτί. Τις πουλάνε σε τιμές λίγο μεγαλύτερες από αυτές που τις προμηθεύονται, και κρατάνε τη διαφορά για να επισκευάσουν τη χαλασμένη ταμπέλα του βιβλιοπωλείου τους, να δώσουν φόρους σε κάποιο αδηφάγο κράτος και να ζήσουν τις πυρηνικές τους οικογένειες. Δε μπορεί κανείς να προσάψει στους χαρτοπώλες τίποτα σε σχέση με τη χρήση που γίνεται στο εμπόρευμά τους - εφόσον πουληθεί. Αν οι κόλλες χρησιμεύσουν σε κάποιον που γράφει ποιήματα πάνω τους ή σε κάποιον που στέλνει εξώδικα τυπωμένα σε αυτές ή σε κάποιον που υπογράφει θανατικές ποινές πάνω τους, είναι σίγουρο πως ο χαρτοπώλης δεν έχει τίποτα να κάνει με όλα αυτά.

Το ίδιο δεν ισχύει για όλους τους έμπορους. Κυρίως γιατί κάποια εμπορεύματα έχουν πιο εξειδικευμένες χρήσεις. Και επειδή αυτός ο κόσμος μπορεί να ήταν καλύτερος χωρίς κάποια εμπορεύματα και τις χρήσεις τους. Οπότε, αν ο μόνος λόγος που δεν προσπαθούμε να δούμε αν αυτός ο κόσμος θα ήταν όντως καλύτερος στην απουσία αυτών των εμπορευμάτων είναι οι παραπάνω έμποροι - τότε ακριβώς αρχίζει και χαλάει το πράγμα. Αν, για παράδειγμα, ο κόσμος θα ήταν ενεργειακά καλύτερος χωρίς -ας πούμε- τσιμέντο, αλλά η Λαφάρτζ επιμένει να το πουλάει, και επιπλέον να [χρηματοδοτεί παράλληλα την Αλ Κάιντα για να παράγει στα εδάφη της](https://www.nytimes.com/2018/06/28/business/lafarge-holcim-syria-terrorist-financing.html) - τότε ίσως φέρει λίγο μεγαλύτερη ευθύνη από έναν χαρτοπώλη.

Ενώ ο ελέφαντας στο δωμάτιο της ευθύνης στην ελεύθερη αγορά είναι η βιομηχανία όπλων, εμείς δε θα τα βάζαμε με αυτούς. Γιατί όπως φάνηκε από [την ιστορία στην Καζαμπλάνκα](https://en.m.wikipedia.org/wiki/The_Gun_Seller), δε μπορείς να σβήσεις φωτιά με φωτιά. Και εμείς στο αόριστο πλάνο μας είχαμε ήδη ένα πυροβόλο όπλο. Και θα το χρησιμοποιούσαμε. Ποιόν κοροϊδεύαμε λοιπόν;

----

Εκείνο το σαββατοκύριακο, είχε βρεθεί για επαγγελματικό ραντεβού στην κάψα της Ανατολής ο Ντρέηκ Γκόλντμαν. Το οποίο ήταν ψευδώνυμο για το "Ντρίφτ Πίλμπερ" που ακουγόταν πολύ πιο συνηθισμένο και πολύ λιγότερο βγαλμένο από ταινία. ο Ντρέηκ ήταν από τους ανθρώπους που δε θα μπορούσαν να εξηγήσουν το επάγγελμά τους σε μία πρόταση. Ήταν φυσικά "επιχειρηματίας" αλλά τι ακριβώς επιχειρούσε ήταν κάτι το ασυνήθιστο. Η σύντομη εξήγηση του επαγγέλματός του είναι πως "δούλευε σε μια εταιρία που πουλούσε δαχτυλίδια". Η εκτενής εξήγηση είχε ως εξής:

Μια εταιρεία στο Diamond district της Νέας Υόρκης εξειδικεύεται στο να αγοράζει διαμάντια και άλλους πολύτιμους λίθους σε τσουβάλια και να τα ξαναπουλάει, αλλά αυτή τη φορά, ένα-ένα, τουλάχτιστον 50 φορές ακριβότερα και τοποθετημένα πάνω σε δαχτυλίδια. Αυτά τα δαχτυλίδια καταλήγουν να είναι πολύ ακριβά. Για να δικαιολογήσει η εταιρεία μία τέτοια υπερβολική τιμή (εύκολα τριπλάσια από [όσα μπορεί να βγάλει ένα φιλιπινέζος σε ένα χρόνο](http://www.minimum-wage.org/international/philippines)) - κάνει διαφήμιση. Επειδή όμως η διαφήμιση είναι ένα πολύ ταπεινό μέσο για να πείσει τον μέσο αμερικανό να ξοδέψει μερικά μηνιάτικα σε ένα μπιχλιμπίδι, φώναξε το μεγάλο της αδερφάκι - το λάηφ-στάηλ. Το χόλυγουντ και η διαφήμιση ανέλαβαν επί δεκαετίες να πείσουν τους ανθρώπους πως ο κόσμος πρέπει να παντρεύεται - και πως για να παντρευτεί κάποιος, αναγκαστικά πρέπει να ψωνίσει ένα τέτοιο δαχτυλίδι. Σε αυτό το κόλπο συνέβαλε εξαίσια η ελεύθερη αγορά η οποία επέτρεψε στο [μονοπώλειο της Ντε Μπιρζ να δημιουργήσει τεχνιτή έλλειψη στα διαμάντια - καθιστώντας τα - αυτό που λέμε - σπάνια](https://www.youtube.com/watch?v=N5kWu1ifBGU). Και η εταιρεία μέχρι και σήμερα συμμετέχει σε λόμπυ για να ορίσει, όχι μόνο την αγορά "πολύτιμων λίθων", αλλά και το [πως κάποιος αναφέρεται σε αυτούς λεκτικά](https://medium.com/@Jason_Payne/orwells-1984-de-beers-lobbying-the-new-ftc-lab-diamond-guidelines-e018bd92aedd). Λοιπόν, υπέυθυνος διαφήμισης σε αυτήν την εταιρεία είναι ο Ντρίφτ Πίλμερ, συγγνώμη, "Ντρέηκ Γκόλκντμαν".

----

Κάποιοι άνθρωποι είναι συντηρητικοί. Δηλαδή προτιμούν να συντηρούν την τρέχουσα κατάσταση του κόσμου παρά να την αλλάξουν. Μερικοί άλλοι είναι προοδευτικοί. Τους φαίνεται -δηλαδή- πιο καλή ιδέα να αλλάξουν την τρέχουσα κατάσταση αντί να συνεχίσουν να την αντιμετωπίζουν.

Ένας άνθρωπος είναι συνήθως συντηρητικός (στην περίπτωση που δεν έχει [κατασκευάσει άλλος μια γνώμη στο δικό του κεφάλι](https://www.politeianet.gr/books/rauter-ernst-alexander-aigokeros-i-kataskeui-upikoon-169114)) όταν η τρέχουσα κατάσταση λειτουργεί καλά για αυτόν. Είναι δηλαδή ικανοποιημένος από την τρέχουσα κατάσταση, και οποιαδήποτε αλλαγή μπορεί ενδεχομένως να τον κλονίσει, κάτι που θα προτιμούσε να μη ρισκάρει.
Οι προοδευτικοί τώρα, ζητούν να αλλάξουν τα τρέχοντα πράγματα, και αυτό συνήθως είναι γιατί η κατάσταση δεν τους βολεύει και τους δυσαρεστεί. Υπάρχουν κι άλλοι λόγοι να είναι κανείς προοδευτικός, όπως η περιέργεια του τι θα γίνει παρακάτω στον κόσμο, ή η ενσυναίσθηση για τους άλλους ανθρώπους που δε βολεύονται και ταλαιπωρούνται από τον κόσμο ως έχει.

Οι συντηρητικοί άνθρωποι χωρίζονται σε δύο κατηγορίες. Σε αυτούς που από φόβο δε θα ήθελαν να δουν αλλαγή στη ζωή τους, οπότε και αντιστέκονται στις αλλαγές, και από αυτούς που έχουν πολύ συγκεκριμένο συμφέρον στο να μη γίνουν αλλαγές οπότε και τις μάχονται (όσο αναγκαίες και αν είναι για τους άλλους).

Η δεύτερη κατηγορία είναι μια άγκυρα στις πολιτικές, οικονομικές και κοινωνικές δομές αυτού του κόσμου. Μια άγκυρα σφηνωμένη στο προσωπικό συμφέρον μερικών ανθρώπων.

Επί παραδείγματι, ένας κόσμος που παντρεύονται όλο και λιγότεροι ([όπως ο δικός μας από το '86 και μετά](https://m.washingtontimes.com/news/2020/apr/29/marriage-rate-falls-to-lowest-level-in-120-years/)) μπορεί ανθρωπολογικά να σημαίνει αλλαγή στην ιδέα της συντροφικότητας για το είδος του ανθρώπου. Για τον Ντρέηκ Γκόλντμαν όμως σημαίνει χαμένα δολλάρια - από γαμήλια δαχτυλίδια που δεν πουλήθηκαν και δώρα επετείων που δε θα αγοραστούν ποτέ. Ο Ντρέηκ δεν το θέλει όμως αυτό. Ούτε λίγο. Και θα κάνει ότι μπορεί για να μη συμβεί. Ακόμα και αν χρειαστεί να κάνει ηθικά αμφιλεγόμενα πράγματα για να το αποτρέψει.

Ο Ντρέηκ Γκόλντμαν ήταν από αυτούς που ρύθμιζε τα κανάλια στην τηλεόραση του μυαλού μου. Μόνο για αυτό έπρεπε να τον εκδικηθώ - και αυτό δεν το έβρισκα καθόλου αμφιλεγόμενο.

----

Όσο εγώ έψαχνα από το ίντερνετ δουλειές για δυτικούς σερβιτόρους στα Εμιράτα, η Σάρα πήρε το αεροπλάνο από το Τσικάγο και προσγειώθηκε στην Ισταμπούλ. Από 'κει πήρε ένα άλλο αεροπλάνο και προσγειώθηκε στο Ντουμπάι. Πλέον όμως δεν ήταν η Σάρα, αλλά η Ανταλέτ, συνοδός κυρίων για επαγγελματικά ραντεβού, ειδική προσκεκλημένη του Φαρίντ Μοχάμετ, ο οποίος τη διάλεξε από ένα σάητ συνοδών στο ίντερνετ, το οποίο είχα φτιάξει εγώ και του είχα στείλει πρόσκληση στο μέηλ ("πατήστε εδώ και θα έχετε έκπτωση 40% και δωρεάν μεταφορικά" - πιάνει παντού).

Η Σάρα βγήκε μερικά ραντεβού με τον Φαρίντ Μοχάμετ, δείχνοντάς του όλο και πιο συχνά τις κάλτσες της. Μια δυο φορές τον μέθυσε κιόλας και οδήγησε αυτή το τεράστιο αυτοκίνητό του, λέγοντάς του "σέη τσίζ" κάθε φορά που τα φώτα των καμερών ελέγχου ταχύτητας βγάζανε φωτογραφία με φλας την πινακίδα του.

Ο Φαρίντ, σα γνήσιος μεσήλικας Άραβας, δεν ήξερε τι είχε, αλλά έτσι κι αλλιώς δε σκόπευε να πληρώσει ποτέ τις κλήσεις για παράβαση του αραβικού Κ.Ο.Κ. καθώς ήταν αρκετά κοντά με τις αρχές. Έτσι λοιπόν χαμογελούσε - τόσο στις κάμερες του δρόμου - όσο και γενικότερα. Τελευταία όμως είχε άλλον ένα λόγο να χαμογελάει - την Ανταλέτ. Και η Ανταλέτ τον συμπαθούσε μέσα σε κάποια πλαίσια. Θα προτιμούσε βέβαια να βρίσκεται σε μια χώρα που οι ταινίες του σινεμά δεν έχουν κομμένες όλες τις ερωτικές σκηνές και που δε θεωρούν τις γυναίκες ιδιοκτησία, αλλά έτσι κι αλλιώς, ο Φαρίντ ήξερε πως ήταν ξένη και δεν απαιτούσε από αυτήν να φοράει ένα μαύρο πανοσέντονο πάνω από τα ρούχα της μέσα στην κάψα αυτής της αλλοπρόσαλλης χώρας, ούτε περίμενε να της δίνει την άδειά του για να πάει στο μολ.

Δεν μπορούσε όμως να τον ερωτευτεί. Και αυτό όχι μόνο από "επαγγελματισμό", ή από την υπεροψία των δυτικών απέναντι στις ανατολικές κουλτούρες, αλλά γιατί αυτό θα χαλούσε ακόμα και την υποψία σχεδίου που είχαμε οργανώσει. Ο Φαρίντ την ενδιέφερε σε ένα άλλο επίπεδο. Στο επίπεδο του να μπορεί να βρίσκεται μαζί του στις επαγγελματικές του συναντήσεις. Στις συναντήσεις που του έδιναν την άνεση να χαμογελάει στις κάμερες του δρόμου από τη θέση του συνοδηγού, μέσα σε ένα αυτοκίνητο που έτρεχε με 200. Στις συναντήσεις που συντηρούσαν τη βίλα του και αγόραζαν κάλτσες στην όμορφή του Ανταλέτ. Στις συναντήσεις που έκαναν αργά και σταθερά τα [Ηνωμένα Αραβικά Εμιράτα τον μεγαλύτερο κέντρο εμπορίου διαμαντιών](https://english.alarabiya.net/business/economy/2022/02/21/UAE-becomes-world-s-rough-diamond-trade-hub-overtaking-Belgium-DMCC-CEO). Γιατί ναι - ο Φαρίντ έκανε εξαγωγές διαμαντιών.

----

Ο Γκόλντμαν ήταν πολύ πιο μικρόσωμος από όσο φαινόταν στις φωτογραφίες. Και κάπως δυσκίνητος. Τα μάτια του όμως φαίνονταν δαιμόνια. Σέρβιρα στο τραπέζι τους υπερτιμημένο μπράντι. Ο Φαρίντ ήπιε ως δείγμα "*καλών προθέσεων για τη νέα συνεργασία*" και αποφάνθηκε πως "*δεν πίνει ποτέ ως μουσουλμάνος, αλλά ήταν ειδική η περίπτωση*". Η Σάρα μου είχε εξηγήσει πως ήταν στην πραγματικότητα λίγο μετά τα όρια του αλκοολισμού.

Είχαν καθήσει στα βιαηπί τραπέζια του εστιατορίου που ήταν το "*αγαπημένο της Ανταλέτ*". Τα βιαηπί τραπέζια στο εστιατόριο που δούλευα προσωρινά ως κοψομεσάκιας σερβιτόρος είχαν την αίσθηση του κλειστού δωματίου, με καναπέδες γύρω από ένα πάντα στρωμμένο στην εντέλεια τραπέζι και κουρτίνες τριγύρω. Για να σερβίρει κανείς εκεί έπρεπε να είναι δυτικός, να ζητήσει άδεια και στη συνέχεια να τραβήξει την κουρτίνα. Ποιός ξέρει πόσες μοίρες εργατών αποφασίστηκαν σε αυτά τα τραπέζια.

Όταν είδα τον Γκόλντμαν, με τη γέρικη φάτσα του, τις αργές του κινήσεις και το μπαστούνι του για λίγο δίστασα. Ίσως ο θάνατος να μην ήταν αυτό που του άξιζε. Άλλωστε ποιός ήμουν εγώ που πήγαινα το ανθρώπινο είδος "μπροστά"; Δουλεύοντας σε βίντεο κλάμπ και τριγυρνώντας με τη Σεβρολέ της μάνας μου. Αυτά σκεφτόμουν μέχρι που είδα ότι ο ίδιος δε φορούσε βέρα. Και αυτό σταμάτησε όλες αυτές τις σκέψεις. Ήταν υποκριτής και έπρεπε να πεθάνει - πάει και τελείωσε. Φύτεψα το όπλο στη βάση του (μ)πιγκάλ και συνέχισα να σερβίρω - ο κύβος ερρίφθη. Η Σάρα πήγε προς την τουαλέτα, πήρε το όπλο και το έκρυψε (που αλλού) στην καλτσοδέτα της. Ευτυχώς το [ζαλαμπίγια](https://4.bp.blogspot.com/-FZbzQApz44E/USI2tQiFi_I/AAAAAAAAmn4/tXSLVr0y-QM/s1600/EMBROIDERED+Kaftan.jpg) που φορούσε είχε χώρο για όλη την οπλαποθήκη του νάτο από κάτω του χωρίς να κινήσει υποψίες. Τώρα έμενε μόνο να τον πυροβολήσει και να περπατήσει προς την έξοδο την πρώτη στιγμή που ο Φαρίντ θα άφηνε για οποιοδήποτε λόγο το τραπέζι.

Σα να έχουν σχεδιαστεί αυτά τα τραπέζια για δολοφονίες εκ προμελέτης.

----

Ο Φαρίντ άνοιξε την κουρτίνα, σηκώθηκε ήρεμος και έφυγε από το τραπέζι, αλλά δεν πήγε προς τις τουαλέτες. Περπάτησε αργά προς το μέρος που στεκόμουν, αφήνοντας την κουρτίνα ανοιχτή. Έβαλε την παλάμη του φιλικά στην πλάτη μου όσο εγώ ίδρωνα σκεφτόμενος τον εαυτό μου να φοράει τα πορτοκαλί που φορούν εκεί οι φυλακισμένοι. Με παραμέρισε με φιλικές κινήσεις και άρχισε να με πηγαίνει προς το τραπέζι περπατώντας πλάι μου.

-"Γιατί θέλεις τον Γκόλντμαν νεκρό;", με ρώτησε χαμηλόφωνα, με απόλυτη ψυχραιμία, όσο περπατούσαμε αργά προς τη μισάνοιχτη κουρτίνα. Η Σάρα με κοιτούσε από μέσα προσπαθώντας να κρύψει την ταραχή της. Σαν παιδάκι που την έπιασαν να κάνει την πιο μεγάλη σκανταλιά του κόσμου (που όντως θα την έκανε).

Εγώ σάστισα τόσο πολύ, που σκέφτηκα πως το μόνο πράγμα που ίσως να μπορούσε να με ξεμπλέξει από αυτήν την κατάσταση είναι η απόλυτη ειλικρίνια. Δεν ξέρω πως αλλά μας είχε καταλάβει απολύτως. Αν υπήρχε ώρα να "*ωραιοποιήσω την αλήθεια*", σίγουρα δεν ήταν εκείνη:

-"Γιατί τον θεωρώ υπαίτιο για τον κατεστραμμένο γάμο των γονιών μου, και κατά συνέπεια για την θλιβερή παιδική μου ηλικία. Επίσης, γιατί αυτός και τα κόλπα του αλλοίωσαν μάλλον ανεπανόρθωτα την αντίληψή μου για τον έρωτα, με αποτέλεσμα όλες μου οι ερωτικές σχέσεις να είναι αποπνικτικές οντισιόν γάμου. Δε λέω ότι φταίει μόνο αυτός, αλλά το μίσος μου είναι τόσο μεγάλο και δε σκέφτηκα κανέναν καλύτερο τρόπο να το δείξω, ούτε σε αυτόν, ούτε στην κοινωνία. Ζητάω εκδίκηση Φαρίντ.", οι μάσκες είχαν πέσει. Πρώτη φορά διατύπωνα έτσι το κίνητρό μου και ομολογώ πως μου φαινόταν κάπως παιδικό.

-"Μάλιστα.", έκανε μια παύση, "Που γνωρίζεστε με την Ανταλέτ;"

Ο Φαρίντ μας είχε ξεσκεπάσει εντελώς. Ακόμα και αν δεν είχε καταλάβει πως βρέθηκε το όπλο στο μπούτι της Σάρας, αρκούσε να δει τα μάτια της εκείνη τη στιγμή για να καταλάβει πως ήταν καρφωμένα με κάποια αγωνία πάνω μου.

-"Γνωριζόμαστε από παλιά. Από την Αμερική. Εγώ την έμπλεξα σε αυτήν την ιστορία. Αυτή απλά θέλει την περιπέτεια. Το τι ρούχα φοράει κάθε φορά η περιπέτεια μας είναι κάτι που αφήνει πάντα πάνω μου", απάντησα. "Επίσης το πραγματικό της όνομα είναι Σάρα".

-"Μάλιστα... Να σε ρωτήσω και κάτι άλλο;", είχαμε πλέον φτάσει στο τραπέζι.

-"Παρακαλώ κύριε", ήμουν ξανά στο ρόλο του σερβιτόρου, με φανερά ιδρωμένο πρόσωπο και ελπίζοντας για το καλύτερο.

-"Το Αρμανάκ Μπράντι που μας φέρατε είναι του '52 ή του '56;"

-"Του '56 κύριε"

-"Ευχαριστώ πολύ. Θα χρειαστούμε λίγο ακόμα!", είπε κλείνοντας με έξω από την κουρτίνα.

----

Ο Γκόλντμαν ήταν νεκρός. Το διάβασα σε ιντερνετικές εφημερίδες το επόμενο πρωί. Τροχαίο στην εθνική οδό, έξω από τo [νησί σε σχήμα φοίνικα](https://en.wikipedia.org/wiki/Palm_Islands). Οι πηγές αποκάλυπταν ότι ήταν μεθυσμένος μετά το επαγγελματικό του ραντεβού στο Ντουμπάι και οδήγησε μόνος. Ο αμερικανικός τύπος καυτηρίαζε την κατάσταση στους δρόμους του Ντουμπάι και ότι είναι γενικευμένο φαινόμενο πως κανείς δε σέβεται τα όρια ταχύτητας. Ο αραβικός τύπος σχολίασε αρνητικά το γεγονός πως ήταν τύφλα.

Η Σάρα και εγώ καθόμασταν σε μια καφετέρια ενός ξεχαρβαλωμένου μολ και διαβάζαμε την είδηση κάπως έκπληκτοι. Ο Φαρίντ δεν ξανάφησε το τραπέζι το προηγούμενο βράδυ, το επαγγελματικό ραντεβού κατέληξε σε συμφωνία, έδωσε τα χέρια με το μακαρίτη και έφυγε με την Ανταλέτ. Όταν μπήκαν στο αυτοκίνητο, με απαλές και σίγουρες κινήσεις, και πάντα κοιτώντας το δρόμο καθώς οδηγούσε, άπλωσε το χέρι του προς το μηρό της, τράβηξε το όπλο από την κάλτσα της και το πέταξε από το παράθυρο όσο περνούσαν από τις φτωχές γειτονιές του παζαριού. Της είπε πως γνώρισε το "φίλο της", και πως του φάνηκε συμπαθητικός. Το πιο ενδιαφέρον όμως είναι πως σχολίασε το ότι ο Γκόλντμαν θα οδηγούσε μεθυσμένος και πως "*θα ήταν κρίμα κάτι να του συμβεί*". Μέχρι τώρα δε μπορούμε να καταλάβουμε αν ήταν απλά ένα δυστύχημα ή ένα μακάβριο χατίρι.
 
Το αεροπλάνο μου έφευγε εκείνο το απόγευμα. Η Σάρα θα έμενε λίγο ακόμα με το Φαρίντ, σε αυτή την ιδιαίτερη χώρα. Ήταν πασιφανώς πλέον κάπως τσιμπημένη μαζί του.

Στο αεροπλάνο η διπλανή μου θέση ήταν κενή και με έπιασε ένα μικρό σφίξιμο. Αν με τη Σάρα τα είχαμε, αν πήγαινα μερικά σαββατοκύριακα να φάω με τους γονείς της, αν μέναμε μαζί και παίρναμε ίσως και ένα κατοικίδιο, αν της είχα πάρει ένα μονόπετρο, ίσως και να περνούσαμε μαζί αυτήν την τεράστια πτήση, με τους ώμους μας να ακουμπανε και μοιράζοντας στα αυτιά μας το ίδιο ζευγάρι ακουστικά. Η Σάρα όμως δε θα γνώριζε το Φαρίντ, δε θα ζούσε το μικρό της αραβικό έρωτα, και το χειρότερο - δε θα ήξερε τι έχανε.

Μάλλον θα ξαναγυρνούσε στην Αμερική και μάλλον θα ξαναβρισκόμασταν. Όχι όμως γιατί θα έπρεπε, αλλά γιατί μπορεί να της έλειπε να ζήσει άλλη μια περιπέτεια με τον Ντέηβ. Εγώ μέχρι τότε θα έκανα τα δικά μου. Θα τριγυρνούσα με την Σεβρολέ της μάνας μου, θα γνώριζα τίποτα νιου έητζ χίπισσες και θα κάναμε μαζί διαλογισμούς ντυμμένοι σα θιβετιανοί, θα βρισκόμουν σε καμιά αμφιλεγόμενη ομάδα δημιουργικής γραφής, με τίποτα αυτοκτονικούς νάρκισσους αλλά κατά τα άλλα μέτριους συγγραφείς, θα έπιανα καμιά δουλειά του ποδαριού, θα έκανα στέκι κανένα νέο μπαρ μόνο και μόνο για να ανταλλάζω ματιές με κάποια σερβιτόρα με τατουάζ και γενικά θα ζούσα όπως ήξερα να ζώ τον προσωπικό μου μύθο. Επ' αόριστον.

Απλώθηκα στις δύο θέσεις, η αεροσυνοδός μου έφερε σαμπάνια στο χάρτινο ποτηράκι και ήπια. Στην υγειά της Σάρας και του Φαρίντ.
