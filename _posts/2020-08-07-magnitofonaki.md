---
title: "Μαγνητοφωνάκι στη Τζόρτζια"
permalink: /magnitofonaki/
author: true
type: pages
---

Κοιμόμουν και ξυπνούσα με το ερώτημα "*Πως να κάνεις τον έρωτα να μείνει;*".

-"Γιατί άντε τον βρίσκεις", έλεγα στο Μάικ, τον Πουερτορικανό με την αγγλίδα μάνα, "αλλά τι τον κάνεις; Τον κοιτάς να σώνεται όπως το καντράν της βενζίνης; Δεν υπάρχει δηλαδή ένα βενζινάδικο του έρωτα;"

Ήταν τότε που είχα μόλις γνωρίσει τη Σάρα.

----

Είχαμε δώσει το πρώτο μας ραντεβού και κάθε πρωί ξυπνούσα σα να με έχουν δείρει από το άγχος. Είχαμε πραγματικά γνωριστεί περιμένοντας ένα οτοστόπ ανάμεσα στο Σικάγο και στο Μιλγουόκι, να μας πάει πίσω στο πατρικό μου. Ήταν ακριβώς εκείνη η περίοδος που είχα πάρει ένα μικρό μαγνητόφωνο κασέτας και του μίλαγα στην πορεία της μέρας σαν τον [Ντέηλ Κούπερ](https://en.wikipedia.org/wiki/Dale_Cooper).

"*Σάρα. Παραλίγο να μου κλέψει το αμάξι ανατολικά του Σικάγο. Θέλει να ξαναβρεθούμε. Σε 10 μέρες. Κάτω απ' το Δέντρο Που Ανήκει Στον Εαυτό Του λέει. Δεν έχω ιδέα τι είναι αυτό ή που είναι. Μοιάζει λίγο σαλεμένη*".

----

[Ντίρινγκ Στρίτς και Φίνλεϋ, Αθήνα, Τζόρτζια](https://en.wikipedia.org/wiki/Tree_That_Owns_Itself). Τόσο το δέντρο όσο και ο περίβολός του λέει ανήκουν στο ίδιο το δέντρο μετά από δήλωση αυτού που το φύτεψε και επιμελήθηκε τον περίβολο.

"*Ερώτηση πρώτη: Πως γίνεται να έχουμε μολύνει με την αρρώστεια της ιδιοκτησίας ακόμα και τα δέντρα;*"

"*Ερώτηση δεύτερη: Πως διάολο θα βρεθώ στη Τζόρτζια σε 10 μέρες, χωρίς αυτοκίνητο και με ακριβώς 46 δολάρια στο όνομά μου;*"

\*κλικ\*

"*Απάντηση πρώτη: Το εν λόγω δέντρο ποτίζεται το ίδιο από τη βροχή σε όποιον και αν λέμε ότι ανήκει. Συνεπώς όταν η πινακίδα που γράφει τις ανθρωπομορφικές φανφάρες ξεθωριάσει από την ίδια βροχή που ποτίζει και το δέντρο, αυτό θα επανέλθει σε ότι ήταν από την αρχή - ένα δέντρο που αδιαφορεί για την έννοια της ιδιοκτησίας όσο κάθε δέντρο στη Τζόρτζια.*"

"*Απάντηση δεύτερη: Δε μου βγάζει κανείς από το μυαλό ότι οι περιπέτειες του ["Ον Δι Ρόουντ" του Τζάκ Κέρουακ](https://en.wikipedia.org/wiki/On_the_Road) δε γίνονται πια γιατί πολύ απλά - κανείς δεν τις κάνει. Η Αμερική ήταν πάντα ένα επικίνδυνο, απαίσιο μέρος. Το ίδιο ανοιχτό σε περιπέτειες - το ίδιο ανοιχτό σε ανθρωποκτονίες από τσαντισμένους ρέντνεκς που πουλάνε κρυφά σημαίες των νοτίων στους [αγώνες Νάσκαρ](https://www.nascar.com/). Η διαφορά είναι ότι ο κόσμος φοβάται περισσότερο πια. Η διαφορά είναι ότι ο κόσμος έχει περισσότερα να χάσει πια.*"

----

\*κλικ\*

"*Σημείωση στην πρώτη απάντηση: Το δέντρο επίσης δεν ξέρει ότι οι άνθρωποι το λένε 'δέντρο'.*"

----

Υπάρχουν πολλές συνθήκες κατά τις οποίες μπορεί κάποιος να πάθει έγκαυμα από τον ήλιο. Από τους απολύτως κοινότυπους, όπως τα καλοκαιρινά μπάνια σε καυτές παραλίες της ανατολικής πλευράς, μέχρι τους κάπως πιο ευφάνταστους.

Τα εγκαύματα δευτέρου βαθμού στην πλάτη και τις γάμπες αποδεικνύουν την μπρούμυτη στάση του εγκαυματία. Τα ταυτόχρονα εγκαύματα στο στήθος και την κοιλιά καθώς και στους τρικέφαλους και τους αγκώνες όμως περιπλέκουν τα πράγματα.

Δε θα ήταν εύκολο να μαντέψει κανείς πως ο εγκαυματίας βρέθηκε περι τις 8 ώρες με την πλάτη εκτεθειμένη στον καυτό ήλιο του καλοκαιριού και την κοιλιά στην καυτή λαμαρίνα μιας αγροτικής καρότσας που διέσχισε την Ιντιάνα και το Κεντάκι, στοιβαγμένος δίπλα σε πλαστικά βαρέλια γεμάτα ζωοτροφές για αγελάδες.

"*Δεν αλλάζω τίποτα. Η Μπάρμπαρα Ντέην παίζει το [I'm on my way](https://www.youtube.com/watch?v=Fik70cmAMg4) στο μικρό μου ραδιοφωνάκι και εγώ βρίσκομαι ξαπλωμένος μπρούμυτα στην καρότσα ενός ημίτρελου κτηνοτρόφου, κοιτάζοντας προς τα πίσω - το δρόμο που αφήνω - με το κεφάλι στηριγμένο στις παλάμες*."

\*κλικ\*

----

Ίσως ο έρωτας να μένει αν δεν τελειώνει κανείς τις προτάσεις που λέει.

Αν τις αφήνω μισές, αν τις μπλέκω με τις αρχές των επόμενων και τελικά, λίγο-λίγο ακυρώνω τη δομή "υποκείμενο-ρήμα-αντικείμενο/κατηγορούμενο/ποιητικό αίτιο", όχι σαν ένα ντανταϊστικό κολάζ λέξεων από κομμένες εφημερίδες, μα όσο χρειάζεται για να λείπει ακριβώς λίγο νόημα, να υπολείπεται συνεχώς ένα ελάχιστο ψεγάδι, σαν ένα ψηφιδωτό που του λείπει ένα μικρό πετραδάκι, σε σημείο όμως που δε μπορείς πια να ορκιστείς τι ακριβώς αναπαριστούσε, πριν πέσει και το σκουπίσει κατά λάθος κάποια μεσήλικη καθαρίστρια, βιαστικά λίγο πριν τελειώσει η βάρδιά της.

Αν τα κάνω όλα αυτά ίσως το μυστήριο να μη λυθεί ποτέ ολόκληρο, ποτέ μιαγιαπάντα, και ο έρωτας να μένει, σαν τηλεθεατής που περιμένει αλαφιασμένος ένα τελευταίο επεισόδιο που δεν έρχεται - πάντως να μένει.

----

Δεν ήξερα που με περίμενε η Σάρα. Το δέντρο δεν ήταν τόσο μεγάλο, ούτε τόσο επιβλητικό. Ήταν κάπως ξερό λόγω του αδυσώπητου καλοκαιριού κι εγώ, που δύσκολα μπορούσα να κουνηθώ, γιατί σιχαινόμουν η αλοιφή για τα εγκαύματα (βρήκα τρόπο να ξοδέψω τα 46 μου δολάρια) να ακουμπάει το ιδρωμένο μου τισερτ με το εξώφυλλο του Μόρισον Χοτέλ, έκανα βόλτες στο μικρό περίβολο που άνηκε στο δέντρο, αψηφώντας - από συνήθεια - την ιδιοκτησία.

----

Ίσως ο έρωτας να μένει άμα μέσα σε συνθήκες γενικά ανεξιχνίαστες βρίσκει κανείς τον τρόπο να γίνεται μη διαθέσιμος ακριβώς λίγο πριν κάθε απομυθοποίηση. Και στη συνέχεια, για να δρέψει τα αποτελέσματα του έρωτα αυτού, με την πάροδο αόριστα αρκετού χρόνου να εμφανίζεται ξανά.

Δηλαδή, πάνω που έχω εμφανιστει σε κάποιο μας ραντεβού, εκεί που μόλις έχουμε εκδηλώσει λίγη δειλή σωματικότητα, που έχουμε καθίσει μαζί ίσως σε κάποιο τραπέζι, που έχουμε παραγγείλει ίσως ένα ποτό και ξεκινάμε να συζητάμε κοιτώντας ο ένας τον άλλο στα χείλια, να ψιλαφίσω αδιάφορα την τσέπη μου και να παρατηρήσω ότι πρέπει να ψωνίσω τομπάκο. Να τη χαιρετήσω προσωρινά με ένα στεγνό φιλί στο μάγουλο και να ακούσει ξανά για εμένα από ένα γράμμα που θα παραδοθεί στο πατρικό της σπίτι από κάποιον που δεν έμοιαζε με τον ταχυδρόμο που έρχεται τις Τρίτες, αρωματισμένο με σανταλόξυλο, και που της δίνει ραντεβού στο ίδιο σημείο ξανά. Αυτή τη φορά να πηδήξω από το φεγγίτη του βεσέ όσο αυτή με περιμένει στο τραπέζι, και να με ξαναδεί κάπου ένα δίμηνο μετά, να κάθομαι στο παγκάκι που πηγαίνει συνήθως για να λύσει τα προβλήματά της, όπου πριν καν μου μιλήσει, να της διαβάσω ένα ποίημα με τίτλο "Το λίγο είναι αρκετό και το πολύ περίσσιο", ή κάπως έτσι, κοιτάζοντάς τη κατευθείαν στα μάτια αυτή τη φορά (θα έχω μεριμνύσει να μάθω το ποίημα απ'έξω όπως ο [Σιρανό Ντε Μπερζεράκ](https://el.wikipedia.org/wiki/%CE%A3%CF%85%CF%81%CE%B1%CE%BD%CF%8C_%CE%BD%CF%84%CE%B5_%CE%9C%CF%80%CE%B5%CF%81%CE%B6%CE%B5%CF%81%CE%AC%CE%BA_(%CF%83%CF%85%CE%B3%CE%B3%CF%81%CE%B1%CF%86%CE%AD%CE%B1%CF%82))).

Αν τα κάνω όλα αυτά, ίσως έχω την ελπίδα να καταλαμβάνω συνεχώς ένα μέρος στις σκέψεις της αφού μάλλον θα ψάχνει νοερά στην καθημερινότητά της κάποια επικοινωνία μου. Και έτσι ο έρωτας να μένει, σαν κάποιο σύνδρομο καταδίωξης και σαν το φόβο της εγκατάλειψης, πάντως να μένει.

----

-"Μου κουμπώνεις λίγο το σουτιέν;". Γύρισα και είδα μια πλάτη, μάλλον της Σάρας, ιδρωμένη κάτω από ένα ελάχιστο αμάνικο και το κούμπωμα του σουτιέν να χάσκει. "Ήρθα με οτοστόπ και γενικά είναι κάπως πιο εύκολο να σε πάρουν χωρίς σουτιέν".

\*κλικ\*

"*Η πρώτη γυναίκα που πασχίζω να της κουμπώσω το σουτιέν στο πρώτο ραντεβού.*"

----

Μπράντς σε μαγαζί φτυστό στο [μπραντσάδικο της ληστείας του Πάλπ Φίκτιον](https://anotherimg-dazedgroup.netdna-ssl.com/786/azure/another-prod/340/5/345773.jpg). Καθόμαστε και έρχονται οι μπύρες, μα έχω σχέδιο. Κάτω από το πορτοφόλι, που αδιάφορα άφησα πάνω στο τραπέζι, το μαγνητοφωνάκι μου κάθεται απαρατήρητο. Την ώρα που φεύγει προς την τουαλέτα καταγράφω τα πάντα:

"*Μεγάλωσε σε χωριό του Μιλγουόκι, παράτησε σπουδές στη ψυχολογία, η μάνα της συζεί με έναν βετεράνο του Βιετνάμ και έτσι έφυγε από το σπίτι στα 16, ζει πότε σε κοινόβια και εκο-πρότζεκτ, πότε πιάνει κανένα ρετιρέ σε κάποιο σάμπερμπ για αποθεραπεία κάνοντας δουλειές του ποδαριού, σερβιτόρα, καθαρίστρια και τέτοια. Δε γνώρισε πατέρα γιατί τον καταδίκασαν σε θάνατο στη Φλόριντα. Κανείς δεν της είπε ποτέ ακριβώς γιατί.*"

----

Ίσως ο έρωτας να μένει, αν θυμάται κανείς τα πάντα. Αν όλες οι ελάχιστες λεπτομέρειες, τα νεύματα του προσώπου και οι ανεπαίσθητες κινήσεις, βρίσκονται πάντα στην πρώτη γραμμή του μυαλού και προς άμεση χρήση, όταν η κουβέντα το απαιτήσει.

Δηλαδή, όσο αυτή μιλάει, όλες μου αισθήσεις να συντονιστούν με στόχο την απομνημόνευση όλης της ιστορίας της και των λεπτομερειών της, τις κινήσεις του σώματος της, του πρόσωπου και των ματιών, έτσι ώστε δοθέντος πάλι χρόνου, να γνωρίσω αυτόν τον άνθρωπο τόσο καλά, τόσο σφαιρικά και απόλυτα, που το γνώρισμά μου αυτό να την κάνει να ανακουφίζεται που δε χρειάζεται να επαναλαμβάνεται (που δε θα νιώσει το συναίσθημα να ξανα-γνωριστεί μαζί μου), και έτσι οι αφηγήσεις της να μην έχουν περιττούς εγκυβωτισμούς, και ξαναπάλι.

Αν συμβεί όλο αυτό, ίσως υπάρχει η πιθανότητα να περιέχω τόσο πολύ τις σκέψεις, τις ιδέες της και τελικά την ύπαρξή της, μέσα από σημάδια και προσωπικές σημειώσεις, που ο έρωτας να μένει, με τον ίδιο τρόπο που δε θέλει να αλλάξει κανείς γιατρό, για να μη χρειαστεί να ρωτηθεί ξανά για το ιστορικό του, αλλά να μένει.

----

Έχω παλέψει πολύ για να κρατήσω μερικές πολύ συγκεκριμένες ισορροπίες στη ζωή μου. Η ισορροπία της εργαζόμενης ζωής μου, ας πούμε, μου στοίχισε χρόνια σκέψεων, κατάθλιψης και ανεργίας για να την πετύχω. Μου κόστισε σε ανεξαρτησία, ταξίδια που δεν έκανα ή 15ωρα σε [δουλειές που δεν προσέφεραν τίποτα στην κοινωνία](https://en.wikipedia.org/wiki/Bullshit_Jobs).

Παρόλα αυτά, η πιο δύσκολη ισορροπία που αντιμετωπίζω μέχρι στιγμής είναι το πόσο γρήγορα τρώω τα ξηροκάρπια σε σχέση με τη μπύρα. Τείνω να πίνω τη μπύρα πολύ πολύ γρήγορα σε σχέση με όλα τα σάιντ ψιψιψόνια. Οι συνέπειες αυτού δεν είναι και τραγικές μόνο που σε τέτοιες καταστάσεις η τουαλέτα γίνεται το δεύτερο σπίτι μου, καθώς ξεφορτώνομαι τη δανεική, από το εκάστοτε μαγαζί, μπύρα. Έτσι, η τουαλέτα του μπραντσάδικου με φιλοξενούσε για μερικά πεντάλεπτα θαλπωρής πολύ συχνά.

----

Στο μεταξύ της έλεγα την ιστορία μου:

"*Μάνα δυναμική αλλά κοντρόλ-φρικ, πατέρας πουθενά, παππούς ημίτρελος, γιαγιά τρελή. Στα 12 έκαψα κατά λάθος ένα χωράφι, μετακομίσαμε για να μη με πιάσουν. Όλοι ήθελαν να σπουδάσω, δε σπόυδασα, στο σχολείο ήμουν καλός, δε διάβασα ποτέ πολύ, καθόμουν μόνος μου στο θρανίο 2 χρόνια. Το έριξα στο ποτό με έναν -κάτι σα- φίλο, έκανα την πρώτη μου τοξική σχέση. Έκανα δεύτερη σχέση ίδια με την πρώτη, με άλλο χρώμα μαλλιά. Και οι δύο. Παράτησα το σπορ. Συγγνώμη λίγο...*"

\*Τουαλέτα\*

"*Που είχα μείνει; α ναι. Βρήκα δουλειά σε βίντεοκλαμπ. Τις νύχτες έβλεπα ταινίες. Μεγάλες ταινίες, να περνάει η βάρδια. [120 μέρες στα Σόδομα](https://www.imdb.com/title/tt0073650/), [1900](https://www.imdb.com/title/tt0074084), [Ιντερστέλαρ](https://www.imdb.com/title/tt0816692) και τέτοια. Μαραθώνιους [Ταραντίνο](https://www.imdb.com/name/nm0000233/), [Αλμοδόβαρ](https://www.imdb.com/name/nm0000264) και [Γούντι Άλεν](https://www.imdb.com/name/nm0000095/). Μετά με διώξανε γιατί κλείδωνα την πόρτα τη νύχτα για να μη με ενοχλούν άσχετοι και έτσι όσοι έφερναν ταινίες τις παράταγαν στο πλατύσκαλο και τις χάναμε. Μετά δούλεψα σα ντελιβεράς σε πιτσαρία. Φυσικά μια μέρα άργησα γιατί μια κυρία ήθελε να με κεράσει καφέ στο σπίτι της, και με έδιωξαν και από εκεί. Νομίζω έτσι τελειώνουν οι καριέρες πολλών πίτσα-μπόι. Ένα λεπτάκι...*"

\*Τουαλέτα\*

"*Ε, Εκεί κατάλαβα, λοιπόν, πως ο κόσμος δεν είναι και πολύ φιλόξενο μέρος να ζει κανείς. Άρχισα να παρακολουθώ πολιτική. Άρχισα να τσαντίζομαι με το κράτος. Με τους πλούσιους. Άρχισα να διαβάζω Μαρξ και Λένιν. Κατέβηκα σε μερικές πορείες. Έφαγα αρκετό ξύλο. Εκεί σταμάτησα να τσαντίζομαι και άρχισα να στενοχωριέμαι. Με έδειραν συνάνθρωποί μου και αυτό ήταν παράλογο. Ο κόσμος ήταν παράλογος. Έγινα ακτιβιστής, αρθρογραφούσα. Μετά άνοιξε η γκάμα των πραγματων που με ένοιαζαν. Ντύθηκα τομάτα για να σταματήσουν τα μεταλλαγμένα. Έβαλα πάνω μου μια μασιά μαργαρίτες και άρχισα να φωνάζω για τον πόλεμο στο Ιράκ. Φώναζα και στο μεγάφωνο θυμάμαι μια φορά: Ολγουιασεέεειζγκιβπισεσε. Μισό λεπτό, έρχομαι...*"

\*Τουαλέτα\*

"*Ε, μετά βάρεσα καταθλιψάρα και όταν συνήλθα έφτιαξα ψεύτικα χαρτιά για να πάρω δάνειο για σπουδές και πήγα διακοπές 7 μήνες. Κατέληξα στην Ευρώπη, με μια χίπισσα από το Μόντρεαλ να ζητιανεύουμε το εισιτήριο του γυρισμού. Όταν γύρισα η μάνα μου ήταν άρρωστη. Έμεινα μαζί της. Ακόμα αυτό κάνω. Το αυτοκίνητο που πήγες να κλέψεις ήταν δικό της. Μόνο εγώ το οδηγώ πια. Τελευταία νιώθω καταβεβλημένος. Πήγα και στην εκκλησία μπας και νιώσω λίγη ψυχική ανάταση. Από εκεί γυρνούσα όταν σε χτύπησα με το αυτοκίνητο. Και νά 'μαι.*"

Άψογα εκτελεσμένο, σα να έριξα μια τράπουλα στον αέρα και να τη μάζεψα με τη σειρά.

----

Όταν φύγαμε από το μαγαζί ήταν περασμένα μεσάνυχτα. Μιλήσαμε, γελάσαμε, μεθύσαμε, παίξαμε αυτό το παιχνίδι που αιφνιδιάζεις τον άλλο χτυπώντας τον στην παλάμη ενώ την ακουμπάει πάνω στη δικιά σου, προσπαθήσαμε να θυμηθούμε όσες περισσότερες πολιτείες μπορούσαμε.

Δεν είχαμε κανέναν σε αυτό το μέρος αλλά φύγαμε χώρια. Σα να κρατούσαμε κάποιους περίεργους τύπους, κάποιο κώδικα συμπεριφοράς αινιγματικό και ξένο. Όμως φύγαμε. Και φύγαμε χώρια.

Ήξερα περίπου που έμενε και το τηλέφωνο ενός κοντινού μαγαζιού που ο μαγαζάτορας ήταν φίλος της και τον είχε για τηλεφωνητή. Γύρισα πίσω, όπως ήρθα και αφού πέρασαν οι 3 μέρες που απαιτεί "το πρωτόκολλο" πήρα τηλέφωνο εκεί που ήξερα. Δεν την ήξεραν. Εκείνη τη μέρα ξαναπήγα στην εκκλησία.

----

Περίμενα σημάδια της για πάνω από 2 μήνες. Ίσως και 4 μήνες. Τους μετρούσα γιατί αγόραζα κάτι ενέσεις για τη μάνα μου μια φορά το μήνα, και θυμάμαι πως στη διαδρομή περνούσα από ένα μπραντσάδικο με το ίδιο όνομα με αυτό στην Αθήνα (της Τζόρτζια).

Κάποια στιγμή μου ήρθε να ξαναβάλω το μαγνητοφωνάκι, να ακούσω τι διάολο είπαμε εκείνη τη βραδιά.

----

"*Γεια σου Ντέηβ. Πρώτα από όλα να σου πω ότι έχω ακούσει όσα έχεις πει σε αυτό μαραφέτι ήδη. Τι σε έπιασε και πηγαίνεις τουαλέτα τόσο συχνά; Ελπίζω να μην πηδάς από το φεγγίτη. Τέλος πάντων.*

Ο τρόπος να κάνεις τον έρωτα να μείνει μου φαίνεται πολύ μακριά από αυτά που σκέφτεσαι Ντέηβ. [Ο Τομ Ρόμπινς λέει ότι για να μείνει ο έρωτας απλά πες του ότι ο κόσμος καίγεται και κατούρα έξω από το παράθυρο σου](https://www.goodreads.com/quotes/440-who-knows-how-to-make-love-stay-1-tell-love). Δεν υπάρχει θεώρημα, πείραμα, και επιστήμονική μέθοδος σε αυτό. Δεν είναι σα να ψάχνεις κάποιον κανόνα της φυσικής, μα πιο πολύ σα να ψάχνεις λόγια για κάποιο ξόρκι. Τα λέμε σε λίγο γιατί έρχεσαι...*"

\*κλικ\*

"*Έλα, εντάξει, έφυγες πάλι. Λοιπόν, δε στο έχω πει ακόμα στο τραπέζι αλλά μου αρέσεις πολύ Ντέηβ. Είσαι ακριβώς ο τύπος του τρελού σκύλου που κυνηγάει πεταλούδες που μου αρέσει. Δεν πίστεψα όμως ότι έχεις δει όλο τον Αλμοδόβαρ, να το ξέρεις.*

*Λοιπόν, για τη δική μου περίπτωση το ξόρκι νομίζω πως περιλαμβάνει παιχνίδια σαν τούτο εδώ. Βασικά μόνο που φαντάζομαι τη φάτσα σου να με ακούς με κάνει να θέλω να σε ξαναδώ. Κάτσε κάτσε γιατί έρχεσαι πάλι...*"

\*κλικ\*

"*Άνθρωποι σαν εσένα θέλουν να δουν τον κόσμο να καίγεται Ντέηβ. Αυτό νομίζω είναι το δικό σου ξόρκι. Δε μου ακούγεται κακό. Ούτε εγώ συμπαθώ αυτό το μέρος. Ας το κάψουμε. Και αν έχει παιχνίδια, αβέβαια ταξίδια και περίεργες καταστάσεις είμαι μέσα στα σίγουρα. Ξέρεις τώρα - διαλεκτικά όμως. Μικρές ποσοτικές αλλαγές, εδώ και εκεί - αφού σου αρέσει και ο Μαρξ. Όχι σαν το χωράφι που εκαψες μικρός! Λοιπόν, επειδή σε βλέπω πάλι να έρχεσαι, στο τηλέφωνο που πρόκειται να σου δώσω, το τελευταίο ψηφίο θα είναι λάθος. Το σωστό είναι...*"

\*κλικ\*
