---
title: "Κοινοβιο-Παγίδα"
permalink: /koinoviopagida/
author: true
type: pages
---

Εκείνη τη μέρα έπρεπε να ταϊσω τα άλογα που θα έφερνε από τη βόλτα ο Αντρέι. Τις Τετάρτες τάιζα τα άλογα. Και τις Πέμπτες μαγείρευα με την Ιταλίδα χίπισσα που είχε το παμπάλαιο βαν.

Ήμασταν 7 σε εκείνη τη δομή. Εγώ, η Πρόβιντενς, η Νίκολα, ο Αντρέι, η Παμ, η Πάολα και ο Τζίμπο. Γενικά μοιάζαμε με διαφήμιση της Μπένετον που γυρίστηκε στο γκέι πράηντ του Ρεθύμνου ενώ δίπλα διεξαγόταν μάχη του Δημοκρατικού Στρατού.

### Πρόβι(ντενς)

Η Πρόβι, γαλλίδα, κοντομαλλούσα και αδιάσειστα λεσβία, που αναπαρήγαγε απροβλημάτιστα τα καρό πουκάμισα και τα αντρικά μποξεράκια, με μαλλιά καρφάκια και σκουλαρίκια πέρλες. Έφυγε από τη Γαλλία γιατί την απείλησε αστυνομικός με αυτά τα τεράστια γκάνια που κρατάνε εκεί, ντυμένοι σαν τον Μπάζ Λάιτγίαρ σε νταρκ μόουντ, και αυτή χέστηκε πάνω της τόσο πολύ που άλλαξε χώρα. Δεν είναι και λίγο πράγμα εδώ που τα λέμε.

Μας είπε για αυτό το σκηνικό, ότι όσο ο σιθ με το όπλο της έγνεφε να κάνει ότι της λέει, από το μυαλό της πέρασε το πόσο δεν έχει νόημα τίποτα, και πως, αν αυτός ο ατιμώρητος μπάσταρδος που του έδωσε το κράτος το αστεράκι του σούπερ-μάριο, δεν τη σκοτώσει εκείνη τη στιγμή για το τίποτα όπως συνηθίζεται, θα φύγει και θα προσπαθήσει -επιτέλους- να ζήσει όπως νιώθει ([όπως σε εκείνη τη σκηνή στο Φάιτ Κλάμπ](https://youtu.be/JdwyAcJ8j2U?t=55)), και θα σταματήσει να πολεμάει ενάντια σε αυτό το βίαιο σύστημα που έχει -έτσι κι αλλιώς- εγκολπώσει τη μάχη εναντίον του σαν κάτι που το ανα-τροφοδοτεί. Πήρε λοιπόν ένα σακίδιο και ήρθε στο κοινόβιο με οτοστόπ και ορειβασία για να μην περάσει από σύνορα. Πράγμα που την έκανε ίσως την πρώτη γαλλίδα λαθρομετανάστρια.

### Νίκολα

Τυπική περίπτωση υπερβολικά ωραίας γυναίκας που ασπάστηκε τη θρησκεία των σαλβαριών και της χίπικης κατάστασης. Μαύρα νύχια, πόδια που τσιμπάνε, πατούσες στο μαύρο της αβύσσου και φυσική τζίβα.

Η χίπικη επιφοίτηση της ήρθε και αυτής σχετικά ξαφνικά. Έφαγε το τρίπάκι κλαμπόβια και ξενέρωσε Τζον Λένον. Μας είπε ότι είδε σε φαστ-φόργουορντ και τις [3 μέρες του Γούντστοκ](https://en.wikipedia.org/wiki/Woodstock) όσο ήταν χάι. Αυτό πιανόταν για θαύμα γιατί δεν είχε ακούσει ποτέ τι είχε γίνει στο Γουντστοκ, και όταν έμαθε το θεώρησε ξεκάθαρο σημάδι, τύπου εκλεκτή σαν τη Μπαναγία.

Άρχισε να περπατάει ξυπόλυτη στο Μόναχο, οι γονείς της τη στείλανε σε ψυχολόγο και αυτός τους είπε για την πιθανότητα να παίρνει ναρκωτικά (γιατί χίπης και πρέζα είναι άμεση σύνδεση για κάποιο λόγο). Τη στείλανε σε κέντρο απεξάρτησης, το κέντρο την αρνήθηκε και μέχρι οι γονείς της να καταλάβουν τι έγινε αυτή πήγε για ΣΚ στο Βερολίνο και δεν ξαναγύρισε. Κάτι 50άρηδες ροκάδες της είπαν για αυτό το μέρος, πήδηξε στο τρένο και ήρθε.

### Αντρέι

Η άκρη μας για κάθε είδους φυτική ποικιλία. Οι γονείς του τον έδιωξαν στα 16 γιατί τον έπιασαν με μικροποσότητες κάναβης και δεν ακολούθησαν τη νομική ακριβώς διαδικασία. Ενημέρωσαν τους γονείς, το σχολείο και το σκακιστικό όμιλο που έπαιζε, που και οι τρεις τον αποκήρυξαν δημόσια. Φιλοσοφικά, αυτό που του συνέβη μετά ήταν χειρότερο από φυλακή (ήξεραν τι κάνανε).

Έμεινε στης γιαγιάς του δύο χρόνια και μεγάλωσε στη ντουλάπα του μια αντικειμενικά τεράστια φυτεία. Η φούντα έγινε λάιφ σίμπολ για αυτόν. Όταν οι τσέοι μπούκαραν στο σπίτι της γιαγιάς του από καρφωτή της καλοθελήτριας γειτόνισσας, αυτός είχε βγει να πάρει τσιγάρα, οπότε και έμεινε αυτόματα άστεγος.

Μετά από 5-6 μήνες στο δρόμο ήρθε ρακένδυτος στο κοινόβιο.

### Παμ

Όνομα γουάιτ τράς και παρουσιαστικό παρουσιάστριας. Με από πάντα μπερδεμένες της έννοιες της θηλυκότητας και της μόδας, προσπάθησε πολύ να έρθει και να μείνει σε αυτό το μέρος. Προσωπικά την παραδέχτηκα πάρα πολύ γιατί ενώ δεν είχε τίποτα κοινό με κανέναν από μας, ήρθε και προσαρμόστηκε.

Ο γκόμενός της την έδερνε όταν τον έδερναν στις προπονήσεις του μποξ και η μάνα της κρατούσε το κόκκινο τηλέφωνο ανάμεσα στο αυτί και τον ώμο όσο μαγείρευε και άκουγε για το ξύλο που έτρωγε μέρα-παρά-μέρα η κόρη της, ελπίζοντας ταυτόχρονα να δει κανένα εγγονάκι σύντομα.

Ένιωσε μια μικρή τύψη για όλους όταν πέρναγε τη βαλίτσα της από τον έλεγχο του αεροδρομίου.

### Πάολα

Άφησε τη μαμά Ιταλία και βρέθηκε σε μία σπηλιά στην Ισπανία, να τρώει ρίζες για περίπου ένα χρόνο. Μία φορά το μήνα ανέβαινε στην πόλη για να πάρει την αλληλογραφία της από την ξαδέρφη της, η οποία την είχε δηλώσει σαν συγκάτοικο. Όταν καταχωρήθηκε για κάτοικος της Ισπανίας, πήγε και αγόρασε ένα παμπάλαιο βαν και έφυγε. Ήρθε με το βαν στο κοινόβιο και δυο γάτες.

Είχε την κοψιά μάνας και ζύμωνε ψωμί κάθε πρωί. Αγαπούσε όλα τα ζώα με την αγάπη των ανθρώπων. Σαν ίση, σα συνάδελφοι στο φαινόμενο "ύπαρξη". Και όλα αυτά της ήταν τόσο πηγαία και προφανή, που έκανε τους υπόλοιπους μερικές φορές να νιώθουν κάπως ψεύτικοι και κομφορμιστές.

### Τζίμπο

Κάτι σαν αρχηγός. Όχι κάτι σαν εκπρόσωπος όμως. [Αρχηγός όπως αναρχικά μπορεί να οριστεί ένας αρχηγός](https://antikleidi.com/2013/07/16/rafa-peri-anarchias/). Δούλευε όσο οι άλλοι, έπινε όσο οι άλλοι και λογοδοτούσε στην ομήγυρη.

Μεγάλωσε σε αστική οικογένεια, με γενικά αριστερές πεποιθήσεις. Ήδη από τα 15 το σχολείο του φαινόταν σαν ανούσιο κουκλόσπιτο. Μετά, κατευθείαν, πορείες, κρατητήρια, παρακολούθηση, δέσιμο τελικά για σεξουαλική παρενόχληση, χρονάκι φυλακή και εξαγορά, μαθαίνει ότι το σκηνικό ήταν στημμένο από λίτισσα, η οποία εν τω μεταξύ πρόλαβε να τον ερωτευτεί από τις τύψεις και να του τα ξεράσει όλα με ένα γράμμα.

Πέρασε 6μηνο σε δομή για άντρες που έχουν κακοποιήσει σεξουαλικά γυναίκες ([σαν το 4ο επεισόδιο Φλίμπαγκ](https://www.imdb.com/title/tt5707984/?ref_=ttep_ep4)) και βγήκε πλέον καθαρός. Έφυγε από το πατρικό του και τους γονείς του, που αηδιασμένοι από "αυτό που είχε κάνει" (οι παλιοί κομμουνιστές στην επίκριση και την δολοφονία προσωπικότητας δεν πιάνονται με τίποτα) μέχρι τότε τον άφηναν να μένει στο παιδικό του δωμάτιο. 

Όσο είχε κρατήσει η κατοίκηση στο πατρικό, ο Τζίμπο το είχε ρίξει στα βιβλία και διάβασε τόσα πολλά που βρήκε δουλειά κατευθείαν σε βιβλιοπωλείο (παρακάμπτοντας το βήμα του αποφυλακισμένου που δουλεύει πρώτα σε σουπερ-μάρκετ).

Εκεί συμπλήρωσε τα ιδεολογικά του κενά, λάτρεψε το Χέγκελ και το Φουκώ και τον Ένγκελς και όταν πλέον έκλεισε ένα χρόνο διαβάζοντας τσάμπα βιβλία και πουλώντας στυλό και υφασμάτινες τσάντες τα παράτησε και ήρθε στο κοινόβιο.

### Εγώ

Κατά κόσμον Ντέιβ, προσγειώθηκα ενάμιση μήνα πριν και κίνησα κατευθείαν για εδώ. Με φιλοξένησαν κάπως καχύποπτα, όπως ίσως πρέπει σε αυτές τις κοινωνίες, που μια λάθος γνωριμία μπορεί να κοστίσει πολύ ακριβά.

Μηχανικός υπολογιστών, που μπούχτισε ανεπανόρθωτα από την θεμελιώδη ασημαντότητα του ψηφιακού κόσμου. Καταπιάστηκε με διαλογισμό, γιόγκα και ψυχο-θεραπεία.

Η Παμ με ερωτεύτηκε συνοπτικά, και έτσι όλη η κοινότητα με αγκάλιασε κάπως περισσότερο. Ενώ το ενδεχόμενο το πρότζεκτ να αποκτήσει παιδιά, με ότι σήμαινε αυτό (γεννητούρια σε μπανιέρες, πολυγονεϊκό μοντέλο, κλπ), είχε ψήσει όλη την παρέα, κυρίως για να δοκιμάσει τα χίπικα κόλπα που πάντα διάβαζε για αυτά.

Η αλήθεια ήταν πως είχα αρχίσει και εγώ να ξεχνάω πως ήμουν εκεί για κάποιο πολύ συγκεκριμένο λόγο.

----

Η Σάρα με κοίταξε φευγάτα, όταν φάνηκε ο Αντρέι με τα άλογα, από την άλλη μεριά του λόφου. Της πήγαινε πολύ το στυλάκι που είχε υιοθετήσει με την Παμ. Αυτό το κοκέτικο, με την εμμονή της εξωτερικής εμφάνισης, σε ένα μέρος που δεν υπήρχε τρεχούμενο νερό. Αν με έβαζε να διαλέξω τι περσόνα να υιοθετήσει, μάλλον κάτι τέτοιο θα της έλεγα. Ή καμιά σεξεργάτρια που τα έχει δει όλα στη ζωή της και σε αγοράζει και σε πουλάει άμα θέλει. Και λέει κίνκι ιστορίες για τρελούς πελάτες. Αυτά τα δύο ήταν τα φαβορί, και η Σάρα ήταν (πάλι) μέσα στο μυαλό μου.

----

Το δεύτερο μήνα που είχαμε γνωριστεί με τη Σάρα, την πήγα ψιλο-αστεία ψιλο-σοβαρά στη μάνα μου. Είχε και αυτή τόσα μπιχλιμπίδια που δε φαινόταν η φάτσα της από το ασήμι, είχα και εγώ εκείνο το κόλλημα με τα λινά παντελόνια, τις πουκαμίσες και τα ψάθινα καπέλα και μοιάζαμε σα να έχουμε κλέψει βεστιάριο.

Η μάνα μου ήταν απασχολημένη με μία κότα της, που είχε βγάλει κάτι σα σπυρί μέσα στο στόμα και έκανε έναν ασυνήθιστο ήχο.

Φάγαμε μια πρόχειρη μπολονέζ, και η μάνα μου δεν κάθησε καν στο τραπέζι. Ανάκρινε όμως τη Σάρα από διάφορα μέρη του σπιτιού, τον κήπο, την τουαλέτα, το πλυσταριό, με ερωτήσεις που είναι πάντα ίδιες:

"Και Σάρα τι δουλειά κάνουν οι γονείς σου;"

"Σπουδάζεις;"

"Έχεις αδέρφια;"

"Έχεις μπει σε αεροπλάνο;"

και άλλα τέτοια, που πολλές από τις απαντήσεις ομολογουμένως δεν ήξερα ούτε εγώ.

Ακριβώς την ώρα που χαιρετούσαμε τη μάνα μου, η κότα έβγαλε τον ήχο της και η Σάρα με κοίταξε. Εκεί που η μάνα μου της εξηγούσε για την κότα και για το σπυρί, η Σάρα ήταν ήδη στον κήπο, άρπαξε την κότα, της άνοιξε το στόμα έβαλε τα δυο δάχτυλά της μέσα, σαν τσιμπίδι και της έβγαλε την κόρυζα με φοβερή φυσικότητα, σα να έκανε αυτή τη δουλειά κάθε Πέμπτη μετά το σχολείο.

Ποτέ δεν έμαθα πώς η Σάρα ήξερε. Ποτέ δε ρώτησα επίσης. Όλοι ξέρουν ότι ο έρωτας για να μείνει πρέπει να αφήνεις και κάτι στο μυστήριο που και που. 

----

Ο Αντρέι ερχόταν με τα άλογα. Δεν ήταν τυχαίο που έδειχναν να δυσανασχετούν μαζί του τόσο καιρό, σκέφτηκα. Η Σάρα ήταν πίσω μου και είχε ήδη βάλει το σανό στις ταϊστρες.

Άπλωσε το χέρι να μου δώσει τα γκέμια και όλα έγιναν πολύ γρήγορα για αυτόν. Του έστριψα το χέρι πίσω απο την πλάτη και τον έπιασα από το σβέρκο. Εκεί επαληθεύτηκα εντελώς καθώς φάνηκε η στρατιωτική του εκπαίδευση, από τη φτέρνα του που με χτύπησε ακριβώς στο καλάμι, και το δείκτη και μέσο του ελεύθερού του χεριού του, που μου έμπειξε ακριβώς ανάμεσα στο λαιμό και το κόκαλο του θώρακα, πιέζοντάς με προς τα κάτω.

Μετά τινάχτηκε και έπεσε κάτω σπαρταρώντας. Είναι κάπως ειρωνικό να έχεις σπουδάσει στην αστυνομική σχολή, να έχεις μπει στην αντιτρομοκρατική, να σε στέλνουν τιμητική αποστολή στο κοινόβιο του Τζίμπο για να "κρίνεις" την νομιμότητα των τεκτενόμενων εκεί (δεδομένου του παρελθόντος του), και να τους φυτεύεις 5 καναβουριές για να μπορούν να τους πιάσουν ανά πάσα στιγμή, με ακλώνιτο πρόσχημα την παραγωγή κάνναβης, να είσαι έτοιμος να γυρίσεις νικητής [σα το μπάτσο στο Μπρέικιν Μπαντ](https://www.imdb.com/name/nm0606487/?ref_=tt_cl_t6) και τελικά ή πιο άσχετη τύπισσα όλης της φάσης να σε ξαπλώνει με ένα αυτοσχέδιο τέηζερ.

----

Η αλήθεια είναι ότι το είχε παρατραβήξει και με την ιστορία του. Χασικλής, διωγμένος από τους γονείς του και φυτεία στη ντουλάπα της γιαγιάς του και άστεγος. Όλη η αντίληψη του καλού παιδιού για το περιθώριο σε 2 προτάσεις, απανθησμένες με ποιότητες μεσσαίας τάξης όπως η σκακιστική λέσχη, και οι κύριοι αστυνόμοι που του τη χάρισαν και απλά το χειρίστηκαν λάθος.

Άσε μας ρε φίλε Αντρέι (αν και δε σε λένε έτσι). Αυτά δε γίνονται. Όπως δε γίνεται και η ιστορία της Παμ. Αν μπορούσε κάθε γυναίκα που τη δέρνει ο γκόμενός της και η μάνα της τον υποστηρίζει, απλά να σηκωθεί να φύγει, δε θα το συζητούσαμε το θέμα. Θα είχαν φύγει όλες.

----

Η Σάρα επέμενε να τον θάβαμε ζωντανό στο λάκκο με την κοπριά και να λέγαμε ότι ο Αντρέι δε φάνηκε, οπότε πήγαμε με την Παμ και βρήκαμε τα άλογα δεμένα και αυτόν άφαντο. Δε θα μας υποψιάζονταν πια. Ήμασταν η ευκαιρία τους να αποδείξουμε πως μπορούμε να ζήσουμε σαν εθνοτική ομάδα με την αναπαραγωγή μας και τα όλα μας. Η Σάρα όμως ένιωθε σαν το [Μίστερ Μπλόντ στο Ριζέρβουαρ Ντόγκς](https://www.youtube.com/watch?v=U9rIBE0KM-w), και δεν έπρεπε να την αφήσω να ενδόσει σε αυτό το τοξικό συναίσθημα (είχα όντως καταπιαστεί με την ψυχοθεραπεία).

Όσο αυτός χτυπιόταν δεμένος δίπλα στις ποτήστρες και έδιωχνε τα σαστισμένα άλογα, την έπεισα ότι πρέπει να δώσουμε μια ευκαιρία σε αυτόν τον άνθρωπο, εξηγώντας του την πλευρά των ανθρώπων σε αυτό το κοινόβιο, και καθιστώντας του σαφές ότι ο λόγος που έχει να κάνει ότι κάνει είναι ελάχιστος σε σχέση με το να βλάψει ένα συνά(ν)θρωπο (και πόσο μάλλον τέσσερις - αυτούς που θα έμεναν όταν φεύγαμε), και μπορεί απλά να γυρίσει στην αστυνομία εξηγώντας πως αυτό το μέρος είναι καθ' όλα νομοταγές και δε θα δημιουργήσει πρόβλημα ποτέ στο κράτος, κυρίως γιατί αυτό συνιστά κεντρικό ρόλο στο λόγο που δημιουργήθηκε (που αληθεύει έτσι κι αλλιώς). Και οπωσδήποτε να πάρει τις καναβουριές μαζί του ή να τις αφήσει εδώ και να μην πει κουβέντα ποτέ. Σε δεύτερο χρόνο, να του εφιστήσουμε την προσοχή στο να ανα-αξιολογήσει την απόφασή του να γίνει αστυνομικός, γιατί ίσως τότε, και μετά την εμπειρία του σε αυτό το μέρος, να έχει δει πιο σφαιρικά το ζήτημα της χρησιμότητας κάθε ατόμου στη σύνθεση οποιαδήποτε κοινωνίας.

Και έτσι έγινε.

----

Φύγαμε λοιπόν εκείνη τη βδομάδα και ο Αντρέι μια βδομάδα μετά μεταμελημένος. Στην οδήγηση του γυρισμού, δεν άφησα τη Σάρα να οδηγήσει και της έκανα ένα μίνι-κύρηγμα για το πως η βία αναπαράγει τον εαυτό της και τέτοια.

Αυτή, ηττημένη, μίλησε μόνο μια φορά, όταν βαρέθηκε να ακούει τον [Τζέρυ Λι Λούις](https://www.youtube.com/watch?v=elZbkfxRHZg) στο ριπίτ και ήθελε να βάλει κάτι άλλο.

----

Το βράδυ που έμαθα ότι η δίωξη "*εισέβαλε σε άντρο παραγωγής ινδικής κάνναβης με 'μεγάλο αριθμό' δεντριλίων*" και έπιασε μεταξύ άλλων έναν "*νεαρό με παρελθόν στο έγκλημα*" η Σάρα με πήρε τηλέφωνο και ήρθε από το σπίτι.

Δεν ήρθε σα νικήτρια κάποιου στοιχήματος, δεν ήρθε να μου πει "εγώ στο είπα", δε μίλησε καθόλου για αυτό το θέμα. Ήξερε πως να γιατρεύει μια καρδιά με ουίσκι και [Μπιγκ Μάμα Θόρντον](https://www.youtube.com/watch?v=frsBq9MCNVg).

Μόνο όπως κοίταζα το ταβάνι του υπνοδωματίου, ξαπλωμένος, με τα χέρια σταυρωμένα πάνω από το κεφάλι, αυτή ήρθε και με αγκάλιασε από το πλάι, τρίβοντας το πρόσωπό της στο λαιμό μου, και μου είπε πριν την πάρει ο ύπνος:

"Αυτός ο κόσμος δε θα αλλάξει ποτέ. Καληνύχτα."
