---
title: "Ευχή από το Κάνσας Σίτυ"
permalink: /eyxh/
author: true
type: pages
---

Εκεί που της έλεγα όλες τις ευχές που έχω κάνει ποτέ, σβήνοντας γενέθλια κεράκια στη ζωή μου (γιατί δε με ενοιαζε αν θα βγουν αφού την είχα γνωρίσει - είμαι επικίνδυνα καλός στο να λέω αυτά που θέλουν οι άλλοι να ακούσουν), παρατήρησα κάτι πολύ περίεργο. Σαν μια διαολεμένη σύμπτωση, σαν πρωταπριλιάτικο αστείο που έκανα στον εαυτό μου και δεν το έπιανα επί χρόνια, παρατήρησα ότι όλες οι ευχές που θυμάμαι να έχω κάνει ποτέ μπροστά από τούρτα, πάνκεηξ, μάφινζ, παγωτά κλπ ήταν βασικά, πως να το πω - ίδιες. Κάθε χρόνο έκανα την ίδια ευχή. Και δεν το είχα συνειδητοποιήσει πραγματικά μέχρι εκείνη τη στιγμή.

Αυτό το δέμα από τους προηγούμενους εαυτούς μου, ενώ το παρέλαβα εκεί ακριβώς και υπέγραψα το χαρτί παραλαβής, το άφησα στο κουτί του, το καταχώνιασα στο πατάρι του μυαλού μου και το άνοιξα πολύ αργότερα, μερικές μέρες μετά, καθισμένος σε μία μοκέτα που είχε τη χαρούμενη μυρωδιά της πατουσίλας, σε ένα κοινόβιο στο Κάνσας Σίτι.

----

Στο δωμάτιο δεν είχε ηλεκτρική λάμπα. Μόνο πολύχρωμα χριστουγεννιάτικα φωτάκια στα κουρτινόξυλα και φως από κεριά που έπαιζε πάνω σε μαντάλες κρεμασμένες στους τοίχους. Κάπου καιγόταν σανταλόξυλο, ένα στρωμμένο μαλλιαρό χαλί υπαγόρευε ξυπολυταρία, και ένα χαρούμενο ντουμάνι υπήρχε στον αέρα. Και είχε ησυχία. Πολύ ησυχία. Με ένα περίεργο τρόπο, το δωμάτιο της ήταν αποκομμένο από τον κόσμο.

Αυτή είχε ξαπλώσει εντελώς στο χαλί και κάπνιζε. Τα μαλλιά της κάλυπταν ακανόνιστη επιφάνεια γύρω από το κεφάλι της. Φορούσε (κλασσικά πια) σαλβάρι πολύχρωμο και ένα λευκό αμάνικο, λίγο ιδρωμένο στις μασχάλες. Από πάνω (πολύ ανοιχτή, αφού φαίνονταν οι μασχάλες) μια μαύρη ζακέτα με κουκούλα και κορδονάκια εκατέρωθεν του λαιμού, από αυτές που ο μόνος τρόπος να τις βρει μια κοπέλα είναι να τις κλέψει από κάποιον πρώην της.

Όταν χτύπησε η πόρτα, περίμενε να βγάλει το τσιγάρο από το στόμα της, άφησε τον καπνό να πάει προς τα πάνω κάνοντας το στόμα της σε σχήμα "θ" (χωρίς τη μεσσαία γραμμούλα) και φάνηκε στα φρύδια της πως παραξενεύτηκε όταν η πόρτα άνοιξε πριν αυτή απαντήσει: "Ντέηβ;"

----

Το πακέτο είχε φρακάρει στο πατάρι, πάν' απ'την τουαλέτα του μυαλού μου, και έτσι όπως πάνω στη σκάλα το είχα πιάσει όσο έφτανα και το έσπρωχνα προς τα έξω σαν κούτα με χριστουγεννιάτικα στολίδια, αυτό άνοιξε πέφτοντας πάνω μου και βρέθηκα πολύ γρήγορα στο πάτωμα, λουσμένος με ένα σωρό σκηνές από γενέθλιες ευχές μου. Γονείς, φίλοι, ένα σωρό "πρώην" κοπέλες μου (και μία "πρώην" κοπέλα γενικά) πέσαμε όλοι μαζί από τη σκάλα του μυαλού μου πάνω στην πολύ αληθινή μοκέτα. Πάλι καλά.

Μα είναι δυνατό να εύχομαι κάθε χρόνο το ίδιο πράγμα, και είναι δυνατό να το ξεχνάω μέσα σε λιγότερο από χρόνο, μόνο για να το ξαναθυμηθώ μπροστά από μια τούρτα;

Και ήταν από αυτές τις γενικόλογες, μαλακισμένες ευχές, που λένε οι κλόουν στα παιδικά πάρτυ για να πέφτουν πάντα μέσα, και είναι τόσο γενικές που δεν υλοποιούνται ποτέ, γιατί δεν έχουν αξέπτανς κραητέρια, τύπου: "όλοι οι άνθρωποι να είναι ευτυχισμένοι", ή "να σωθεί ο πλανήτης", ή "να έρθει ο κομμουνισμός". Ήταν και αυτή ακριβώς έτσι, ακριβώς τέτοιο ευχοματέριαλ με μία διαφορά: δεν αφορούσε καθόλου τους άλλους.

Πλακωμένος από το βάρος αυτής της συνειδητοποίησης, και περίεργος για το "ποιανού η φωνή στο μυαλό μου έλεγε τελικά αυτήν την ευχή ενώ φύσαγα κάθε χρόνο τα κεράκια", σκέφτηκα να χτυπήσω εκείνη την πόρτα, στα δεξιά του διαδρόμου. Είχα δει, με την άκρη του ματιού μου, δυο γαμπο-πατουσάκια κάτω από μια πετσέτα, να πατάνε στις μύτες και να μπαίνουν εκεί μέσα πριν κάνα πεντάλεπτο, και τι καλύτερο στο πνευματικό ξεψάχνισμα από το να μην το κάνεις καθόλου - να το αποφύγεις εντελώς με μία δικαιολογία γεμάτη fear-of-missing-out ([Φομο](https://en.wikipedia.org/wiki/Fear_of_missing_out)). Επίσης δεν ήταν τυχαία γαμπο-πατουσάκια. Κάπου τα είχα ξαναδεί.

Είχα ήδη φτάσει στην πόρτα. Χτύπησα, αλλά άνοιξε με το χτύπημά μου τόσο που δεν είχε πια νόημα να περιμένω απάντηση.

----

Δεν παραξενεύτηκα απλά που όντως την είδα εκεί πέρα. Τά 'χασα. 

"Σάρα;"

Αυτή τα βρήκε πρώτη, και άρχισε να γελάει χτυπώντας το μαλλιαρό της χαλί, για να πάω να ξαπλώσω δίπλα της.

-"Καιρό έχω να σε δώ!", μου είπε γελώντας.

-"Τι κάνεις εδώ; Ξέρεις ότι η Αμερική έχει διακόσια τριάντα εκατομμύρια πληθυσμό; Πώς βρέθηκες \*εσύ\* εδώ;", της είπα ακριβώς εκεί που ακούμπαγα το χαλί της με το χέρι μου για να ξαπλώσω.

-"Οι Ηνωμένες Πολιτείες εννοείς. Αυτό είναι η μισή Αμερική. Αλλά ναι, είμαστε πολλοί έτσι; Κοίτα, είμαστε πραγματικά παντού!"

-"Σωστά. Μου δίνουν όλα την εντύπωση ότι είμαστε μόνοι μας σε αυτήν την ήπειρο και ξεχνιέμαι."

-"Βέβαια για τον πληθυσμό δε μπορείς να είσαι σίγουρος ποτέ. Ένας θείος μου διέπραξε τριπλό φόνο πρόσφατα. Έλαβα επιστολή στο σπίτι της μάνας μου, είμαι η μόνη που έχει. Μου λένε να καταθέσω στη δίκη.", ρούφηξε και μου έδωσε το τσιγάρο. "Εσύ τι κάνεις στο Κάνσας;"

-"Εγώ ξέρεις..." - ρουφηξιά - " ...αυτόν τον καιρό δεν έχω σταθερή δουλειά..." - παύση, άπνοια, βήχας. "Σου είχα πει ότι πήγαινα εκκλησία που και που και καπνίζουμε όλοι μαζί το όπιο του λαου; έτσι;"

-"Κάτι μου είχες πει. Την ακούτε καλά;"

-"Πολύ καλά. Ξέρεις πάνω στη μαστούρα γίνονται κάτι περίεργα κόλπα. Με έπιασε μια μεσήλικη κάποια στιγμή, χήρα υψηλόβαθμου βετεράνου, και μου είπε ότι της θυμίζω τον άντρα της." - κι άλλη ρουφηξιά - "... ε, τελικά με ερωτεύτηκε και της τα τρώω." - άπνοια, πάσα το τσιγάρο.

-"Και τι σxέση έχει αυτό με το Κάνσας;". Εκεί πήρε μια μεγάλη τζούρα, σταμάτησε να κοιτάζει το ταβάνι και γύρισε το κεφάλι της προς τα μένα.

-"Η γριά είναι από το Κάνσας Σίτι. Ζει σε μια σπιταρόνα στα Μίσιον Χίλζ. Ζω μαζί της για τώρα. Από εκεί ήρθα"

-"Oυου. Ακούγεται σα γάμος με τη μάνα σου. Πρέπει να το λατρεύεις. Μήπως σε έφερε και με το αυτοκίνητο; Ντέηβ μη μου πεις ότι καθόσουν στο πίσω κάθισμα και κοίταζες απ'το παράθυρο!'"

Αυτή ήταν η Σάρα. Κα δε μπορούσα να της κρυφτώ.

----

Τη Σάρα την είχα γνωρίσει ακριβώς εκείνη την περίοδο που κατάλαβα πως το να μη ζεις "κανονικά" για κάποιους είναι ανήκουστο, για άλλους ρομαντικό και για κάποιους μονόδρομος. Ήταν ακριβώς όταν κατάλαβα ότι εγώ βρίσκομαι ανάμεσα στη δεύτερη και στην τρίτη κατηγορία, πιο κοντά στη δεύτερη, ακόμα φλερτάροντας με την κανονικότητα σα μεσο επιβίωσης, σα σανίδα σωτηρίας από τη μοναξιά και γενικά σα σχέδιο Β.

Η Σάρα δεν είχε σχεδιο Β. Αλλά η Σάρα δεν είχε και σχέδιο Α. Και αυτό δε με γοήτευε απλώς. Με έκανε για πρώτη φορά να νιώθω κάπως λιγότερο μόνος.

Έτσι λοιπόν, εκείνο το βράδυ που πήραμε το αυτοκίνητο της μάνας μου για να κάνουμε το γύρω του Μίσιγκαν Λέηκ, επειδή μας είχε πάρει ο αέρας τα εισιτήρια για το [Κότον Κλάμπ](https://en.wikipedia.org/wiki/The_Cotton_Club_(film)), κατάλαβα πως η σιγουριά ενός σχεδίου δεν είναι πραγματική προϋπόθεση για τον ενθουσιασμό. Πολύ συχνά είναι και το αντίδοτο του.

----

-"Και δηλαδή πότε θα ξαναπάς στο Μίσιον Χίλζ; Μένεις εκεί τα βράδια;"

-"Μέχρι τώρα ναι. Πάει ένα διβδόμαδο αυτή η ιστορία. Καθόμαστε στο μπαλκόνι, πίνει το μπράντυ της και μετά πάει στο κρεββάτι.".. εψαξα το τσακμάκι σέρνοντας το χέρι μου στο χνουδωτό χαλί, δεν το βρήκα - τα παράτησα και συνέχισα: "Εγώ γυρίζω το σπίτι και ψειρίζω κάνα μπιμπελό, κάνα κόσμημα, ότι γυαλίζει, ξέρεις. Αυτό μέχρι να με φωνάξει στο κρεββάτι. Εκεί το κάνουμε και μετά κοιμάται."

-"Και εσύ τι κάνεις μετά;"

-"Αυτή είναι η χειρότερη στιγμή της ημέρας. Δεν ξέρω, δεν κάνω τίποτα. Κάποιες φορές σηκώνομαι έτσι όπως είμαι γυμνός και τρώω όρθιος από το ψυγείο. Κάποιες άλλες φορές ανοίγω την τηλεόραση, αλλά χαμηλώνω τη φωνή για να μην τη ξυπνήσω, τόσο που δεν ακούω ούτε εγώ, άλλες φορές βγαίνω πάλι στο μπαλκόνι και πατώνω το μπράντυ μέχρι να νυστάξω...", άρχισα πάλι να ψάχνω το τσακμάκι στο χαλί, βρήκα τελικά το χέρι της. Το έπιασα - "ίσως να μην έχω ξανανιώσει τόσο μόνος"

-"Πάλι καλά Ντέηβ. Πάλι καλά...", μου έπιασε την παλάμη και την έσφιξε. "Οπότε σήμερα το έριξες έξω;"

-"Σήμερα σηκώθηκα, της καβάτζωσα το αυτοκίνητο και το [έριξα έξω](https://www.youtube.com/watch?v=e8yBiE6eEBw). Κατέβηκα στην πόλη και βρήκα κάτι χίπιδες που μου είπαν για αυτό το μέρος."

-"Και δηλαδή πότε θα γυρίσεις στο Μίσιον Χίλζ;"

-"Δεν ξέρω. Δεν έχω κάποιο σχέδιο."

----

Το σχέδιο να μην έχω σχέδιο πήγαινε πάρα πολύ καλά μέχρι που ξέμεινα από λεφτά και σεροτονίνη, και το Κάνσας Σίτυ με τη μεσόκοπη θεούσα δεν ήταν μια αλλαγή σχεδίου, αλλά μια αναγκαστική παράκαμψη από τη ζωή όπως την ήξερα. Και το Μίσιον Χιλζ είναι ένα μέρος όμορφο και πλόυσιο. Και - όπως επισήμανε η Σάρα - εξαιρετικά εύφλεκτο. Έχει χορτάρι, δέντρα, σπίτια, πολιτικούς και παίκτες του γκολφ. [Μερικοί άνθρωποι θέλουν απλά να δουν τον κόσμο να καίγεται](https://www.goodreads.com/quotes/592287-some-men-aren-t-looking-for-anything-logical-like-money-they). Εγώ δεν είμαι ένας από αυτούς. Εγώ θέλω απλά να ξεφύγω από το κενό μου, [να μην πάω ήσυχα να κλειστώ κάτω από τον τάφο μου](https://www.youtube.com/watch?v=SFY0hYEqQQw) και να δω τη Σάρα χαρούμενη. Είμαστε ήδη μέσα στο αυτοκίνητο. Εγώ, η Σάρα ένα καφάσι κρασιά για ώρα ανάγκης και ένα μπιτόνι βενζίνη. Και ένα ανοιχτήρι.

----

Η Σάρα είχε επιμεληθεί τα κρασιά. Το άνοιγμα, το σερβίρισμα, το πέταγμα των άδειων μπουκαλιών από το παράθυρο - όλα. Ο δρόμος από το κέντρο στο Μίσιον Χίλζ ήταν κανένα μισάωρο ή 8-9 μίλια ή 3 μπουκάλια κόκκινο κρασί.

-"Ξέρεις ότι δεν υπάρχει τίποτα από όλα αυτά, έτσι;", μου είπε η Σάρα από το κάθισμα του συνοδηγού.

-"Ποιά όλα αυτά; Τι εννοείς;", να οδηγώ και να σερφάρω στο νιχιλισμό μου είναι πολύ δύσκολο στην κατάστασή μου. Τόσο μεμονωμένα όσο και ταυτόχρονα.

-"Εννοώ όλα Ντέηβ. Άνθρωποι ξυπνάνε το πρωί μουτρωμένοι, αγοράζουν εφημερίδες στα στάντς, μιλάνε στα κινητά τους. Μετά πάνε σε δουλειές, με αυταρχικούς διευθυντές και ηλίθιους πρακτικάριους, που επιπλέον τις μισούν και τις απεύχονται. Κάνουν σχέσεις που είναι οντισιόν για τους γάμους τους και μετά γάμους και οικογένειες και παιδιά για να κρατάνε ζωντανό ένα οικοδόμημα που κανείς πραγματικά δε διάλεξε και κανέναν πραγματικά δεν κάνει χαρούμενο."

-"Σάρα, φοβάμαι ότι θα στο χαλάσω. Αυτό που βλέπεις γύρω μας είναι επιλογή. Είναι επιλογή όλων των μουτρωμένων ανθρώπων που περιγράφεις. Είναι αυτό που ξυπνάνε το πρωί και προσέχουν απ'τη φθορά. Το να λες ότι το κάνουν εκ παραδρομής και απερίσκεπτα τους υποτιμά. Και είναι αλήθεια ότι δεν τους κάνει χαρούμενους, αλλά δε νομίζω ότι ψάχνουν τη χαρά ακριβώς μέσα από αυτό. Δε ζούμε σε έναν κόσμο ηλιθίων Σάρα. Ζούμε σε έναν κόσμο πολύ, μα πολύ, διαφορετικών από εμας. Ζούμε σε έναν κόσμο από τον οποίο δεν καταγόμαστε. Δεν είμαστε οι μόνοι φωτισμένοι - είμαστε οι μόνοι μετανάστες Σάρα. Και αυτό είναι χειρότερο."

-"Και από που είμαστε τότε Ντέηβ; Και κυρίως, γιατί φύγαμε;"

-"Δεν ξέρω. Ξέρω όμως ότι προσπαθούμε να ξαναπλάσουμε αυτόν τον κόσμο έχοντας στο μυαλό μας την αόριστη ανάμνηση του κόσμου που χάσαμε.", σήκωσα το χειρόφρενο, "Πιάσε το μπιτόνι."

----

Δεν είναι ότι είχα μεθύσει λιγότερο από τη Σάρα. Είναι ότι θα το μετάνιωνα. Η χήρα του βετεράνου δεν άξιζε να καεί ζωντανή. Η γριά δεν είχε κάνει τίποτα λάθος στη ζωή της. Είχε παίξει με τους κανόνες αυτού του κόσμου, και απλά έτυχε να μην τα πάει και τόσο άσχημα. Είχε κάνει ό,τι της είχαν πει στο σχολείο πως είναι καλό. Αγαπούσε την πατρίδα της, ψήφιζε στις εκλογές, μερικές φορές και τους δημοκρατικούς μάλιστα (αφού ο πόλεμος είχε πάρει τελικά τον άντρα της), ήταν καλή σύζυγος, καλή μάνα και καλή γειτόνισσα. Έδινε πάντα στους εράνους της εκκλησίας, και ενώ σιχαινόταν τους μαύρους και τους "σπανιόλους" (όπως όλοι της γενιάς της), δεν τους το έδειχνε και πολύ (με ένα τρόπο σα να "κρατάει επίπεδο").

Δε λέω ότι έκανε τον κόσμο καλύτερο - η άγνοιά της ήταν χώμα που έπεφτε πάνω στην κάσα με τα όνειρα τα δικά μου και της Σάρας για αυτόν τον κόσμο. Όμως δεν το ήθελε. Και δε μπορώ να κρίνω κατά πόσο η γρια-Φλόρενς διάλεξε την άγνοιά της. Το να αντιληφθείς την άγνοιά σου απαιτεί την πληροφορία που συχνά σου στερεί η ίδια η άγνοια. Η γριά-Φλόρενς δεν ήταν από εκεί που ήμασταν και εμείς. Αλλά να την κάψουμε για αυτό θα μας έκανε και εμάς μέλη μιας δικιάς μας Κου Κλουξ Κλάν.

----

Εν τω μεταξύ η Σάρα έλουζε το χορτάρι του Μίσιον Χίλζ με βενζίνη στο φως του φεγγαριού. Παραπατούσε με το βαρύ μπετόνι, μεθυσμένη, και αν αυτό που έκανε δεν ήταν τόσο επικίνδυνο δε θα τη σταματούσα. Έχω πληρώσει τόσα λεφτά στα σινεμά και τις βιντεοταινίες και κανείς σκηνοθέτης δε μου έδειξε ποτέ ένα θέαμα τόσο μέσα στα γούστα μου όσο αυτό.

Πήγα ήσυχα δίπλα της, έριξα το σπίρτο, χαζέψαμε τη φωτιά για λίγο και μετά την πήρα αγκαλιά και την πήγα στις πίσω θέσεις του αυτοκινήτου. Κοιμήθηκε αμέσως. Μετά άνοιξα το πορτ-μπαγκάζ, έβγαλα τον πυροσβεστήρα, γύρισα πίσω και έσβησα τη φωτιά.

Δεν είμαι δύσκολος ή απαιτητικός άνθρωπος. Απλά χρειάζομαι κάτι που και που, για να σπάει τη ρουτίνα. Λίγοι άνθρωποι το καταλάβαιναν αυτό τόσο βαθιά και αβίαστα όπως η Σάρα.

----

Την πήγα πίσω στο κοινόβιο και την έβαλα στο δωμάτιό της. Εκεί που καθόμουν εγώ το μεσημέρι, τώρα ήταν ένα ζευγάρι και άραζαν όπως στην [αφίσα του Μίστερυ Τρέην](https://www.imdb.com/title/tt0097940/mediaviewer/rm2298720768/?context=default). Ποιός ξέρει τι σκέψεις ξεπακέταραν και αυτοί.

----

Η γριά-Φλόρενς βρήκε ένα σημείωμα όταν ξύπνησε, που εξηγούσε πως δε θα με ξαναέβλεπε ούτε στην εκκλησία ούτε πουθενά και πως έλειπαν 3-4 γαλόνια βενζίνης από τη Σεβρολέ της. Δεν εξηγούσε όμως γιατί έλειπαν, αν και ο αέρας μύριζε ακόμα κάπως ύποπτα.

Η Σάρα ήξερε που θα με βρει, είχε τη διεύθυνση για να μου στείλει, και αργά ή γρήγορα θα το έκανε. Τουλάχιστον για να με ρωτήσει γιατί δεν κάηκε το Μίσιον Χίλζ και αν το είχε δει στον ύπνο της.

----

Εγώ πάλι δε μπορώ να πω ότι σιχαίνομαι τους αποχωρισμούς. Τους εξασκώ ομολογουμένως συχνά. Είναι ο πιο αποτελεσματικός τρόπος να βγαίνει που και που αληθινή εκείνη η ευχή που έκανα και ξαναέκανα για χρόνια.

"Να έχω έμπνευση."
