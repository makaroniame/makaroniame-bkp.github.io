---
title: "Τσίπς στο Σάο Πάολο"
permalink: /chips/
author: true
---

Μετά την επίδειξη μόδας βρεθήκαμε με τον "Σάρλ", το Βραζιλιάνο παλιόφιλο, σε εκείνο το πανάκριβο ιταλικό εστιατόριο του Σάο Πάολο. Και λέω "βρεθήκαμε" γιατί σίγουρα δεν υπήρχε τρόπος να πάμε οι δυο μας σε ένα τέτοιο μέρος. Η μάνα του όμως επέμενε να ακολουθήσουμε και εμείς εκείνο το βράδυ και δε βρέθηκε κανείς να μας το αρνηθεί ή να ρωτήσει ποιοί είμαστε.

Εκεί ήταν όταν πρωτοείδα καθαρά εκείνο το πλάσμα. Δεν είμαι σίγουρος αν ήταν άντρας ή γυναίκα ή τέλος πάντων κάποιο από τα φύλα που είχα συνηθίσει. Η όψη του ήταν κυρίως τυπικά αντρική πέρα από το μακιγιάζ, φορούσε λευκό λινό ταγιέρ και παντελόνι με τσάκιση, κρατούσε πιπέτο τουλάχιστον είκοσι πόντων και η κινησιολογία του θύμιζε νώθο παιδί της Μέριλιν Μονρό με τον Μέριλιν Μάνσον. Απέπνεε μια οικονομική αδιαφορία, σα να μην είχε τιμές ο κατάλογος της ζωής, σα να ήταν όλα πιθανά και επιπλέον εύκολα για αυτόν, σά να του άνηκε όλο το μέρος. Το μόνο που χάλαγε το τέλειο προφίλ αυθαρσίας αυτού του πλάσματος ήταν το γήρας. Το αντρικό του σώμα είχε γεράσει. Όμως είχε γεράσει μόνο όπως τα γυναικεία σώματα γερνούν. Και το χειρότερο - είχε το χαρακτήρα του [μπάτσου από τον Λεόν τον επαγγελματία](https://www.imdb.com/title/tt0110413/) και του [Αμέρικαν Σάικο](https://www.imdb.com/title/tt0144084/) ταυτoχρόνως.

Εγώ ήμουν απορροφημένος με το υποκείμενο που είχε καθήσει δίπλα μου. Την Έμιλυ. Ένα κορίτσι από το Σικάγο - συντοπίτισσα - που όπως μου έλεγε ξεκίνησε να μαθαίνει πορτογαλλικά στα 12 για να γίνει μοντέλο της "Κόμισσας" στην "νέα πρωτεύουσα της μόδας". Πήρε θυμάμαι κάνα 10λεπτο κουβέντας για να καταλάβω πως η ["Κόμισσα"](https://en.wikipedia.org/wiki/Even_Cowgirls_Get_the_Blues_(novel)) ήταν αυτό το αλαζονικό κουήρ και η "νέα πρωτεύουσα της μόδας" το Σάο Πάολο. Έπιανα και κάτι φράσεις της από δω κι από κει, που με έκαναν να νιώθω το σομόν μου σακάκι να κολλάει πάνω μου από τη γλίτσα:

-"Ας πιούμε στην ομορφιά σήμερα. Στην προσέγγιση του όμορφου μέσα από όσα μέσα διαθέτουμε σαν άνθρωποι. Μέσα από τα σώματά μας, τα πρόσωπά μας, τις εκφράσεις μας και -φυσικά- τα ρούχα μας."

Κάποια στιγμή ήρθε το φαγητό, το οποίο είχε κεράσει η "Κόμισσα" για να γιορτάσουμε τη μεγάλη της επιτυχία στην πρώτη βραδιά του Φάσιον Γουήκ. Ένα πιάτο με ελάχιστα ραβιόλια προσγειώθηκε μπροστά μου - ακριβώς ανάμεσα στο πιρούνι και το μαχαίρι, και η κοπέλα δίπλα μου - η Έμιλυ - πήρε απλά σπάρκλιν γουότερ γιατί δεν πεινούσε και είχε έρθει μαζί μας στο τραπέζι μόνο για την παρέα. Η πιο έντονη ανάμνηση μου από αυτό το τραπέζι είναι πως σε ανύποπτο χρόνο, ανάμεσα στις σαμπάνιες και τις κουβέντες για μόδα, η Κόμισσα άνοιξε την τσάντα της και έβγαλε από μέσα ένα ανοιχτό σακουλάκι πατατάκια, τα άφησε για όλους στο τραπέζι, πήρε ένα και το μασούλησε κάνοντας θόρυβο. Ασυναίσθητα γύρισα - κοίταξα την Έμιλυ.

Και κατάλαβα...

----

Δεν είχα πολλά να κάνω στο Σάο Πάολο - την πιο διαιρεμένη πόλη της Βραζιλίας. Μία πόλη που η μισή έχει την αισθητική ενός τεράστιου μολ με δρόμους στους οποίους συχνάζουν πολυταξιδεμένα γουαναμπί -πλην φιλόδοξα- μοντέλα όλων των φύλων και βραζιλιάνοι μεθυσμένοι από τη μέθη μιας ασαφούς και ποτέ αρκετής επιτυχίας. Η άλλη μισή πόλη αφήνει την αίσθηση που αφήνουν τα αστικά λεωφορεία στους ανθρώπους του μεροκάματου μια μέρα του Ιουλίου.

Σε αυτήν την αμφιλεγόμενη πόλη πήγα απλώς να δω τη γιαγιά μου. Είχε φύγει από το τη χώρα του μπαρμπα-Σάμ λίγα χρόνια αφού έχασε τον πρώτο της άντρα -τον παππού μου- για να ακολουθήσει έναν βραζιλιάνο καθολικό πάστορα που της έταξε την επιφανή ζωή στους χριστιανικούς κύκλους. Δεν ξέρω ποιά φιλοδοξία πυροδότησε στη γιαγιά αυτό το ταξίδι, αλλά ξέρω πως για να δω τη γιαγιά μου έπαιρνα 3 αεροπλάνα και 2 λεωφορεία, εκεί που παλιά απλώς της χτυπούσα το κουδούνι. Ο χριστιανικός Θεός έμελλε να πάρει τη γιαγιά μου 2 φορές από τη δική μου ζωή.

Πτήση ρουτίνας, λοιπόν, στην οικονομική θέση, με δυο αλλαγές από Σικάγο (μία στο Κανκούν του Μεξικό και μία στον Παναμά), με σχέδιο να επισκεφτώ τη μεριά του Σάο Πάολο που μοιάζει με λεωφορείο το καλοκαίρι. Τα σχέδιά μου όμως ποτέ δεν πηγαίνουν ακριβώς όπως τα περιμένω.

----

Τα φώτα ήταν όλα πάνω στο κάτγουοκ και ξεκινούσε [μια τέκνο μουσική](https://www.youtube.com/watch?v=OXNlkBOOEaM). Είχαμε καθήσει πολύ κοντά στην είσοδο των μοντέλων, που είναι γενικώς η χειρότερη θέση σε κάτι τέτοιες καταστάσεις. Η σωστή θέση είναι στο τέλος της πασαρέλας - εκεί δηλαδή που στήνουν τις κάμερες - για να μπορεί να δει κανείς τη στροφή του μοντέλου. Ο "Σαρλ" είχε καθήσει δίπλα μου και βιντεοσκοπούσε την είσοδο. Αυτός ήταν άλλωστε ο λόγος που είχε βρεθεί εκεί από την αρχή. Ντυμένος με μακρύ κάργκο παντελόνι και φανελάκι αμάνικο για να φαίνονται τα απογεύματα που είχε περάσει στο συνοικιακό γυμναστήριο, ήδη έψαχνε να κάνει οπτική επαφή με κάποιο από τα μοντέλα μέσα από τους κυματισμούς της κουρτίνας. Παρόλο που η μάνα του ήταν από τις βασικές μοδίστρες αυτής της κολεξιόν (και όλων των προηγούμενων αυτού του οίκου), αυτός δεν ήταν εδώ για τα ρούχα.

Η εβδομάδα μόδας του Σάο Πάολο ήταν γεγονός. Ο οίκος θα παρουσίαζε όλες τις κολεξιόν εκείνη τη βδομάδα. Ανοιξιάτικα και καλοκαιρινά, μαγιώ και εσώρουχα, γυναικεία και αντρικά. "Και τώρα ας υποδεχτούμε την ανοιξιάτικη κολεξιόν" ακούστηκε από κάτι σα μεγάφωνο και ο εκφωνητής έμοιαζε να δούλευε πριν σε αγώνες μποξ. Η μουσική έκανε ένα βαρβάτο μπέης ντροπ, τα φώτα χαμήλωσαν και η κουρτίνα άνοιξε.

Μία-μία οι ανθρώπινες κούκλες άρχισαν να περπατούν το κάτγουοκ στο ρυθμό του άρρωστου τεκνόμπιτου, πατώντας το ένα πόδι μπροστά από το άλλο, με το βλέμμα τους σταθερό και καρφωμένο στο κενό της νοητής ευθείας του διαδρόμου. Ο "Σάρλ" - που το πραγματικό του όνομά φυσικά δεν ήταν αυτό, αλλά "Αλμίρο", γιατί ήταν Βραζιλιάνος, όμως συστηνόταν "Σάρλ" γιατί ακουγόταν αμερικάνικο - είχε ξετρελαθεί με το θέαμα. Έμοιαζε να μη χορταίνει να κοιτάζει: πότε κάποιο μοντέλο ντυμμένο με σκούρο μπλέ παρεό που τυλιγόταν γύρω του ένας χρυσός δράκος, πότε κάποιο άλλο με καφέ σαλβάρι, κίτρινο μπουστάκι και σαγιονάρες από ψημένο φελό. Δεν υπήρχε καμιά αμφιβολία πως τις φανταζόταν απλώς γυμνές.

Εγώ από την άλλη παρατηρούσα κάτι πολύ συγκεκριμένο. Λόγω της θέσης μας στην αρχή της πασαρέλας, μπορούσα να δω καθαρά τις εκφράσεις των κοριτσιών όταν έβγαιναν από το παρασκήνιο και λίγο πριν ξαναμπούν - άλλωτε για να αλλάξουν και να ξαναβγούν, και άλλωτε γιατί η δουλειά τους είχε τελειώσει. Αυτό που με σόκαρε ήταν πως [τα άκαμπτα βλέμματα τους](https://youtu.be/zUs1oyvnhy4?t=65) δεν άλλαζαν ακόμα και όταν κανείς δεν ήταν σε θέση να τα δει - όταν γυρνούσαν δηλαδή προς τα καμαρίνια. Η έκφραση του κενού είχε κολλήσει πάνω στις φάτσες αυτών των κοριτσιών.

Είχα δει ξανά παρόμοιες εκφράσεις και δεν ήταν στο Σάο Πάολο, ούτε στη Βραζιλία. Ήταν σε ταινίες με πεζοναύτες που υπέφεραν από μετατραυματικό σοκ. Επίσης κάποιος βρισκόταν πίσω από την κουρτίνα που δεν ήταν μέρος του σόου. Δεν καταλάβαινα τι ακριβώς έκανε - είχα την εντύπωση πως έδινε χειραψία στα κορίτσια πριν βγουν στην πασαρέλα - όμως όχι. Ήταν κάτι πιο περίεργο. Κάποια φιγούρα είδα πως έδινε στα κορίτσια κάτι φαγώσιμο από ένα σακούλι. Έδινε στα κορίτσια από ένα πατατάκι.

Τότε ένιωσα πως έπρεπε να πάρω ένα τηλέφωνο.

----

Η "ομορφιά" σαν έννοια μπορεί γενικώς να οριστεί ως η ιδιότητα των αντικειμένων να γίνονται ευχάριστα στην αντίληψη. Αυτός ο ορισμός όσο και αν φαίνεται απλός και αλεξίσφαιρος, μία ερώτηση μπορεί να τον καταρρίψει και να φέρει στην επιφάνεια χιλιετίες φιλοσοφίας πάνω στο θέμα. Και η ερώτηση αυτή είναι απλούστατη: "στην αντίληψη τίνος;". [Έτσι η ομορφιά είναι μια ιδιότητα με κρίση ταυτότητας](https://plato.stanford.edu/entries/beauty), γιατί αφού εξαρτάται από κάτι εξωτερικό του αντικειμένου το οποίο χαρακτηρίζει, μπορούμε με ασφάλεια να αποφανθούμε πως κανένα αντικείμενο δεν είναι όμορφο, πως όλα τα αντικείμενα είναι όμορφα, και φυσικά να διασκεδάσουμε την πιθανότητα όλων των ενδιάμεσων καταστάσεων.

Το ενδιαφέρον είναι πως μερικά πράγματα κάπως μαθαίνουμε πως είναι όμορφα πριν τα αντιληφθούμε ή παρατηρήσουμε την αντίληψή μας για αυτά. Τα μοντέλα σε εκείνη την πασαρέλα ήταν, κατά κοινή ομολογία, όμορφα. Ο "Σάρλ" τα θεωρούσε σίγουρα έτσι. Όμως ο "Σάρλ" ήταν σίγουρος πως πήγαινε σε ένα μέρος με όμορφα μοντέλα πριν τα κορίτσια βγουν από το παραβάν. Ο "Σάρλ" δεν κρατιόταν να χαζέψει τα κορίτσια, και ήταν πεπεισμένος πως θα τον εντυπωσίαζαν ήδη πριν μπούμε στο κτίριο, πριν δούμε τα ξερακιανά τους γαμπάκια, τα απλανή τους βλέμματα, τα τεντωμένα νεύρα στους πήχεις των χεριών τους όπου κρατούσαν τις τσάντες εκείνης της κολεξιόν. 

Υπάρχουν δύο εκδοχές, λοιπόν, για τα γούστα του "Σάρλ". Είτε βρίσκει όμορφο κάτι ψυχικά και σωματικά ανυγιές, είτε δεν "αντιλήφθηκε" καθόλου τα κορίτσια. Και στην περίπτωση αυτή βρήκε όμορφη την πρώτερη και εδραιωμένη εντύπωση του για αυτά - βρήκε δηλαδή όμορφη την πλατωνική ιδέα του μοντέλου και τα κορίτσια που πέρασαν από μπροστά μας ήταν μόνο η αφορμή για αυτόν να την "αντιληφθεί" - να την καταναλώσει - παραπάνω.

Το χειρότερο από όλα είναι πως δε θα έβαζα το χέρι μου στη φωτιά για το τι από τα δύο ίσχυε για τον "Σάρλ".

----

-"*Η Σάρα δε μπορεί να σας μιλήσει αυτή τη στιγμή. Είναι πιθανό να έχει πάει βόλτα, να είναι στο μπάνιο ή απλά να μη θέλει να μιλήσει. Σε κάθε περίπτωση αφήστε το μήνυμά σας μετά το χαρακτηριστικό ήχο*"
\*Μπιιιιιιιιπ\*
-"Χθες είδα τις πιο δυστυχισμένες φάτσες της ζωής μου και δεν ήμουν σε στρατόπεδο συγκέντρωσης, ούτε σε οικογενειακό σπίτι μεσογειακής χώρας ή σε σχολείο μετά απο διακοπές χριστουγέννων, ούτε στην Κίνα. Όταν το βρεις πάρε με πίσω και θα σου πω κι άλλα."
\*κλικ\*

Ριντάιαλ
-"*Η Σάρα δε μπορεί να σας μιλήσει αυτή τη στιγμή. Είναι πιθανό να έχει πάει βόλτα, να είναι στο μπάνιο ή απλά να μη θέλει να μιλήσει. Σε κάθε περίπτωση αφήστε το μήνυμά σας μετά το χαρακτηριστικό ήχο*"
\*Μπιιιιιιιιπ\*
-"Έξτρα βοήθεια: Βρίσκομαι στο Σάο Πάολο και οι φάτσες ήταν γυναικείες."
\*κλικ\*

----

Όταν γνώρισα τη Σάρα και είχαμε κάπως έρθει πιο κοντά κάναμε το εξής κόλπο σε κάθε μας συνάντηση:

Εκεί που δίναμε ραντεβού - όταν τελικά ερχόταν γιατί πάντα με έστηνε - κάναμε τους άγνωστους για λίγο. Είχε δει ο ένας τον άλλο και ήταν μέρος του κόλπου. Περιπλανιόμασταν λιγάκι και μετά, όταν διασταυρώνονταν οι πορείες μας, κοιταζόμασταν και φιλιόμασταν χωρίς προειδοποίηση. Δεν ήταν τόσο ένα παιχνίδι που παίζαμε μεταξύ μας, όσο ένα κόλπο που σκαρώναμε στους περαστικούς, που είχαν πάντα πολύ έντονες αντιδράσεις. Μια φορά μάλιστα, σε μια πιάτσα στη λίμνη Μίσιγκαν, εμπνεύσαμε δυο άλλους περαστικούς, που είχαν δει το μικρό μας νούμερο, να κάνουν ακριβώς το ίδιο. Άρχισαν να φιλιούνται χωρίς κανένα ζέσταμα, χωρίς να γνωρίζονται καθόλου. Δε θα ξεχάσω ποτέ τα βλέμματά της έκπληξης τους όταν ξεκόλλησαν οι φάτσες τους και επιτέλους κοιτάχτηκαν. Έψαχναν το ρόλο που έπρεπε να υιοθετήσουν στα μάνιουλ των μυαλών τους και δεν έβρισκαν τίποτα. "Ήταν η πρώτη τους στιγμή ελεύθεροι" μου είχε πει η Σάρα.

Δεν ήταν κανένα τρελό κόλπο, αλλά εμείς τότε νιώθαμε, πως - έστω για λίγο - ανοίγουμε ένα παράθυρο στον πραγματικό κόσμο. Στον κόσμο που δεν υπήρχαν - για λίγα κλάσματα δευτερολέπτου - τόσο ασφυκτικές και υποδόριες κοινωνικές επιταγές και περιορισμοί. Ήμασταν άλλωστε τα παιδιά των παιδιών των λουλουδιών και αυτά τα μικρά παράθυρα είχαν θέα στις αναμνήσεις του συλλογικού μας ασυνείδητου.

----

Το λεωφορείο από το αεροδρόμιο ήταν φυσικά γεμάτο με κάθε λογής ανθρώπους και τα κάθε λογής μπαγκάζια τους. Από τις μουσαμαδένιες τσάντες για να μαζεύει κανείς τα χόρτα στους αγρούς, μέχρι τις γελοία ακριβές Σανέλ και Λουί Βιτόν βαλίτσες, όλων των ειδών οι αποσκευές βρίσκονταν σε εκείνο το λεωφορείο. Αυτό το πολύβουο δρομολόγιο μου έφερνε πάντα ίλιγγο, οπότε έκατσα γρήγορα σε μία θέση και με "πήρε ο ύπνος" με το κεφάλι ακουμπισμένο ανάμεσα στην πλάτη του καθίσματος και το παράθυρο. Όλα έβαιναν καλώς και το λεωφορείο κατευθείαν προς το σπίτι της γιαγιάς στη συνοικία Χανδίρα, όταν κάποιος μου έσφιξε το γόνατο.

-"Ντέηβ; Δε μπορώ να το πιστέψω. Εσύ; τι κάνεις εδώ;"

-"Αλμίρο;" έκανα πως αγουροξυπνάω, ενώ καθόταν στην απέναντι θέση ένας γεροδεμένος κοντός τύπος. Η όψη του δε μου έλεγε τίποτα, αλλά ήταν ο μόνος άνθρωπος που με ήξερε στο Σάο Πάολο εκτός από τη γιαγιά μου, οπότε φαντάστηκα πως θα ήταν αυτός.

-"Σςςς, πιο σιγά. 'Σαρλ' με λένε, το ξέχασες! Τι κάνεις παλιόφιλε; Τι σε φέρνει στα μέρη μας;", είχε και διάθεση για σμόλτοκ πάνω από κάθε προσδοκία οπότε του έδωσα αυτό που ζητούσε:

-"Ξέρεις τώρα - για τη γιαγιά. Της κάνω την καθιερωμένη επίσκεψη. Έχει ετοιμάσει κούκιζ και με περιμένει. Την 'πεθύμησα τη γριά! Εσύ τι κάνεις; Ήσουν με μια κοπέλα. Την Τερέζα..."

-"Τερεζίνια. Πάει η Τερεζίνια. Χωρίσαμε! Ήθελε να συζήσουμε, να παντρευτούμε, παιδιά και ιστορίες. Δεν ταιριάζουν αυτά σε μένα Ντέηβ. Εγώ ειμαι ελεύθερο πνεύμα. Μου αρέσουν τα γκομενάκια - ξέρεις τώρα. Θέλω να βγαίνω, να πίνω και να γυρνάω από δω και από κει. Δε θέλω να κλειστώ σε ένα σπίτι με την Τερεζίνια. Καλύτερα να κλειστώ στον τάφο μου. Να, το βράδυ, ας πούμε, έχω πρόσκληση για να πάω σε μια επίδειξη μόδας, σε μια πασαρέλα - ξέρεις τώρα. Θα έχει εκεί μοντέλα, κορίτσαρους, να σου πεταχτούν τα μάτια - με νιώθεις."

-"...", εχω παρατηρήσει ότι αν δε μιλήσω την ώρα που είναι φαινονικά η σειρά μου, αν πάω ένα λεκτικό πάσο, τότε κάποιοι συνομιλητές ξεδιπλώνονται χωρίς όριο. Γιατί στην πραγματικότητα δεν περίμεναν από την αρχή την άποψή μου ή οποιαδήποτε απάντηση, αλλά μια αφορμή "να τα πούνε":

-"Σιγά μην έμενα με την Τερεζίνια ρε συ - Ντέηβ. Ο πατέρας της με μισούσε γιατί λέει 'δεν του γέμιζα το μάτι' για σπίτι. Από τη στιγμή που με γνώρισε, μου έκανε εκείνη τη 'σφιχτή χειραψία' - με νιώθεις. Η μάνα της με έπαιρνε τηλέφωνο και με ρώταγε τι σκοπό έχω με την κόρη της και να μη μάθει η Τερεζίνια ότι μιλήσαμε στο τηλέφωνο και ότι να μιλάμε σα φίλοι - ξέρεις τώρα. Πήραμε και ένα σκυλί μαζί. Ένα ψωφόσκυλο που όλο δάγκωνε και μάσαγε παππούτσια και έπιπλα. Ευτυχώς το κράτησε και πρέπει να το έδωσε στους γονείς της. Ελπίζω να τρώει τα δικά τους παππούτσια τώρα."

-"...", κούνησα το κεφάλι μου. Ήξερα πως έρχεται και τρίτο κύμα.

-"Ευτυχώς η μάνα μου δουλεύει σε αυτήν την αδερφή με τα ρούχα και με δικτύωσε από δω και από κει από τότε που χώρισα. Μπορεί να είναι τρελή ώρες-ώρες αλλά θέλει ο γιός της να καλοπερνάει. Τώρα έχω να πάω σε αυτήν την επίδειξη μόδας το βράδυ, και θα είναι γεμάτο μωρά με μαγιώ και τέτοια. Αλήθεια,θέλεις να έρθεις και εσύ, Ντέηβ; Αν ρωτήσω τη μάνα μου θα βρω σίγουρα άλλη μια πρόσκληση. Άσε που όλα είναι πιο εύκολα με γουινγκμαν - ξέρεις τώρα. Λοιπόν, είσαι; πες γρήγορα γιατί στην επόμενη στάση κατεβαίνω."

-"Είμαστε ήδη εκεί Σαρλ! Έχουμε κιόλας πάει - με νιώθεις!"

----

Περίμενα τη γιαγιά να φτάσει από την κουζίνα στην πόρτα. Κάθε φορά που την επισκέπτομαι της παίρνει λίγο παραπάνω. Δεν αλλάζει το πρόσωπό της, ούτε η μαγειρικές της ικανότητες. Μόνο οι ρυθμοί της. Ο ρυθμός που μιλάει, ο ρυθμός που περπατάει, ο ρυθμός που σκέφτεται.

\*μπζζζζζ\*

Έμενε σε μια διαλυμένη μονοκατοικία στο Ρίο Πεκιένιο, στην δυτική πλευρά. Το σπίτι της ήταν όπως πάντα, όσο καθαρό της επέτρεπε η όρασή της και γεμάτο μπιχλιμπίδια που αγόραζε επί χρόνια από διάφορα πανέρια πλανόδιων που δεν πούλαγαν τίποτα συγκεκριμένο. Ένα πλαστικό παπάκι που βάζεις μέσα νερό το φυσάς και σφυράει, μία μικρή χειροκίνητη ραπτομηχανή που μοιάζει με συραπτικό, ένα εργαλείο από αυτά που σφραγίζουν πλαστικές σακούλες, κάτι μπρελόκ με ανθρωπάκια προσαρτημένα επάνω με πολύχρωμα μαλλιά, γυαλένιους βόλους, αποξηραμένες πεταλούδες και φυσικά κάδρα με εμένα και τη μάνα μου σε όλες τις φάσεις της ζωής μας.

Με χαιρέτησε στην πόρτα και έφυγε περπατώντας σαν πιγκουίνος προς την κουζίνα όσο έκλεινα πίσω μου, για να εξασκήσει το αγαπημένο της χόμπυ: να μαθαίνει τα νέα μου φωνάζοντας από άλλο δωμάτιο.

----

-"Λοιπόν, μ'αρέσουν οι γρίφοι αλλά νομίζω ότι αυτός παραείναι εύκολος. Κάπου τώρα δεν είναι το Φάσιον Γουήκ για τα καλοκαιρινά εκεί κάτω;"

-"Δε μπορώ να καταλάβω πως έπεσες τόσο μέσα με τόσες λίγες πληροφορίες. Και πως είσαι τόσο ενημερωμένη."

-"Μωρό μου, για να έχεις γνώμη για κάτι, πρέπει πρώτα να το ξέρεις. Και εγώ έχω γνώμη για αυτή τη διάφανη μηχανή του κιμά που λέγεται μόδα. Και πολύ έντονη κιόλας. Επίσης ξεχνάς ότι είμαι γυναίκα. Και ότι οι γυναίκες ζούνε σε διαφορετικό κόσμο από τους άντρες. Δηλαδή, ζούμε στον ίδιο κόσμο αλλά είναι σα να φοράμε πολύ διαφορετικά γυαλιά ηλίου. Κατάλαβες;. Αλήθεια, ποιόν σχεδιαστή είδες;"

-"Δε θυμάμαι το μπραντ ενώ το έγραφε πραγματικά παντού. Τον σχεδιαστή όμως τον φωνάζει όλος ο κόσμος "Κόμισσα". Αλλά ζητάει να του μιλάνε στο αρσενικό γένος. Ο άνθρωπος είναι ένα ναρκοπέδιο για τους πολίτικλι κορεκτ."

-"Και για πες, πως βρέθηκες εκεί; Για μένα αυτός είναι ο πραγματικός γρίφος."

-"Τίποτα το ενδιαφέρον σε αυτό. Ένας παλιός φίλος που θα ήθελε να είναι γουμανάιζερ αλλά το δουλεύει κάπως στο ρελαντί. Το ενδιαφέρον είναι όλο σε αυτήν την Κόμισσα. Δεν ξέρω αν έχω ξαναδεί τόση αλαζονεία μαζεμένη σε άνθρωπο."

-"Καλώς ήρθες στον κόσμο του φάσιον. Αν η δύναμη να επηρρεάσει κανείς τα γεγονότα κάνει, ας πούμε τους πολιτικούς αλαζόνες, τότε σκέψου πόσο αλαζόνα κάνει κάποιον η δύναμη να επηρρεάσει το τι θεωρείται όμορφο. Σοκαρίστηκες με τα μοντέλα ε;"

-"Πάρα πολύ. Το ξέρω πως είναι μέρος του επαγγέλματος να είναι αδύνατες, αλλά ο τύπος παίζει απροκάλυπτα με την ψυχολογία τους. Κάπως η αυτο-αποδοχή τους εξαρτάται από αυτόν. Έχει πάρει ένα ρόλο πνευματικού πατέρα και ανταλλάζει τη συναισθηματική αποδοχή με θερμίδες."

-"Ντέηβ, αυτά τα κορίτσια είχαν πατέρα. Το ότι πήγαν δίπλα σε αυτόν είναι επιλογή τους. Μίλησες με κάποια από αυτές. Σου είπε κάποια ότι θέλει να φύγει αλλά δε μπορεί; Ότι θέλει να φάει κανονικά αλλά δε μπορεί; Είναι πολύ δύσκολο να ξεχωρίσει κανείς ποιές πράξεις έρχονται από τη δική του θέληση. Και πόσο μάλλον για σένα που είσαι απέξω - με άλλες οπτικές για το τι σημαίνει 'αγάπη', 'καταπίεση', 'σίτιση'. Εσύ τα λες συνήθως αυτά."

-"Σάρα. Μόνο να έβλεπες τα βλέμματά τους. Επίσης πολύ αργά - πλέον έχω σχέδιο - και έχει ήδη ξεκινήσει!"
-"Ώστε εσύ δε με πήρες για σμολτοκ. Λέγε, τι να του κάνουμε;"

----

-"Πάρτο αγόρι μου! Τι να το κάνω αυτό το μαραφέτι πλέον. Αφού ξέρεις - τα παίρνω από ευγένεια - δε θέλω να κακοκαρδίζω τα παιδάκια με τα καλάθια γιατί αν δεν πουλήσουν τίποτα τα δέρνουνε.", μου φώναξε από την κουζίνα.

-"Φχαριστώ γιαγιά!", της φώναξα και εγώ καθώς έβαζα το μαραφέτι στην πρίζα.

-"Τι θα το κάνεις βρε παιδί μου αυτό το πράγμα; θα σε αφήσoυν να μπεις στο αεροπλάνο με δαύτο;"

-"Θα στο γυρίσω! Δε θα το πάρω μαζί μου. Αχ!", έκαψα το χέρι μου. Αυτό το πράγμα ζεσταίνεται πραγματικά γρήγορα.

-"Αυτό άμα το βάλεις στην πρίζα καίει σαν το διάολο. Μια φορά πήγα να κλείσω κάτι σακούλες κομμένες πατάτες - μη μαυρίσουν - και μ' έκαψε και έδωσα ένα σωρό λεφτά στις αλοιφές. Δεν το ξανακούμπησα από τότε. Δοκίμασέ το κιόλας μην έχει χαλάσει."

-"Μια χαρά παίζει γιαγιά, μην ανησυχείς. Μέχρι το τέλος της βδομάδας θα το έχεις πίσω!"

-"Κράτα το παιδί μου. Δεν το χρειάζομαι καθόλου."

----

Αναμφιβόλως θα χρειαζόταν κάποια βοήθεια ώστε η Σάρα να εισχωρήσει στον κύκλο της Κόμισσας. Ήταν πραγματική τύχη ότι μέσα στο Φάσιον Γουίκ, ο οίκος της Κόμισσας θα είχε τόση ανάγκη από ένα μοντέλο. Και μάλιστα ένα μοντέλο που ήρθε στο Σάο Πάολο εκείνη τη μέρα. Ήταν όμως επείγον, καθώς ένα άλλο μοντέλο - κάποια Έμιλυ - ήταν ανίκανη να παραστεί στην τελευταία βραδιά, αφού είχε αρρωστήσει από κάτι σαν τροφική δηλητηρίαση, μάλλον το πρώτο βράδυ - στο τραπέζι. Κάτι τέτοιο ήταν βέβαια περίεργο, γιατί δεν είχε πραγματικά ακουμπήσει το φαγητό σε εκείνο το ιταλικό εστιατόριο. Θα ήταν μάλλον κακεντρεχές να σκεφτεί κανείς πως ο διπλανός της, με τον οποίο μίλαγε όλη τη νύχτα, ένας ακάλεστος τύπος με σομόν σακάκι της είχε ρίξει καθαρτικό μέσα στη σόδα όσο τέντωσε το σώμα της για να πιάσει ένα πατατάκι από το τραπέζι.

Η μητέρα του "Σάρλ", μια ράφτρα παλαιάς κοπής που βρήκε δουλειά στη μόδα μέσω κάποιας γνωριμίας της στο μαγαζί που δούλευε στις φτωχογειτονιές του Σάο Πάολο, και μου είχε αδυναμία γιατί θεωρούσε πως θα έβαζα τον Αλμίρο στον ίσιο δρόμο, έδωσε φυσικά την ευχή της στη - νεο-αφηχθείσα στο Σάο Πάολο - Ζόσεφιν Σάντλερ, την Αμερικανίδα από το Λός Άντζελες που θα ήθελε πολύ να καλύψει τη θέση της Έμιλυ για το τελευταίο βράδυ του Φάσιον Γουήκ του οίκου της Κόμισσας.

Η Ζοσεφίν θα φορούσε - μα τι άλλο - ένα κρόπ τοπ με σαλβάρι - τύπου [Γιασμίν](https://images-wixmp-ed30a86b8c4ca887773594c2.wixmp.com/i/87e7cc47-0132-4ade-8da2-01e1a65d33e6/dc7ybb1-9e779714-21d4-423b-8016-4a728a98b4b9.png) - στα χρώματα του πράηντ, φυσικά χωρίς παππούτσια (καθώς εκείνη η σειρά δεν είχε καθόλου παππούτσια), αλλά με [φουτ θονγζ](https://i.ebayimg.com/images/i/161742324290-0-1/s-l1000.jpg) κεντημένα από λέπια δράκου και τέτοια παγανιστικά. Σημασία είχε πως το σαλβάρι είχε ευρύχωρες τσέπες - πράγμα ασυνήθιστο για γυναικεία ρούχα - [που είναι φτιαγμένα ώστε αυτοί που τα φορούν να χρειάζονται τσάντα](https://medium.com/verve-up/the-bewildering-and-sexist-history-of-womens-pockets-1edf3a98117). Και πως χωρούσαν μέσα τους διάφορα πράγματα χωρίς να διαγράφεται το σχήμα τους. Όπως ένα μπουκαλάκι με LSD. Και ένα εργαλείο που σφραγίζει σακούλες - σαν αυτά που πουλάνε στα πανέρια.

----

Η Σάρα καθόταν στη θέση του συνοδηγού μιας παμπάλαιας νοικιάρικης Λέξους, στο δρόμο από το αεροδρόμιο του Σάο Πάολο.

-"Ίσως να μην έχεις καταλάβει πόσο μεγάλο είναι το θέμα των ρούχων στον κόσμο, Ντέηβ. Δεν υπάρχει ούτε μια ραφή πάνω σε αυτά που φοράμε που δεν κρύβει μέσα της μια κάποια πολιτική απόφαση. Το ντιζάιν των τσεπών στα γυναικεία ρούχα, [τα κουμπιά στα πουκάμισα](https://www.scienceabc.com/social-science/why-do-womens-clothes-have-buttons-on-the-left-side.html), [οι φούστες και τα παντελόνια](https://bellatory.com/fashion-industry/A-History-of-Trousers-and-Pants-in-Western-Culture). Διάολε, μιλάμε για τουαλέτες κοινές για όλα τα φύλα ενώ τα καταστήματα ρούχων χωρίζονται σε αντρικά και γυναικεία και δεν κάνει σε κανέναν εντύπωση!"

-"Ξέρεις Ζόσεφιν - θα σε λέω έτσι για να το συνηθίζεις - για τους άντρες αυτά τα πράγματα είναι σαν το φως μέσα στο ψυγείο. Σαν τις ρόδες στο αυτοκίνητό μας όταν οδηγούμε. Είμαστε σίγουροι ότι συμβαίνει κάτι με αυτά τα πράγματα - το φως σβήνει στο κλειστό ψυγείο και οι ρόδες γυρνάνε, αλλά η θέση μας - έξω από το ψυγείο και μέσα στο αυτοκίνητο - καθιστά πολύ δύσκολο να δούμε τι πραγματικά συμβαίνει."

-"Κι όμως, συμβαίνουν πολλά πράγματα Ντέηβ. Το γεγονός πως η Κόμισσα αυτο-θεωρείται άντρας και σχεδιάζει για γυναίκες είναι μέρος του προβλήματος. Η Κόμισσα δε σχεδιάζει απλώς ρούχα. Σχεδιάζει θηλυκούς ανθρώπους. Και τους σχεδιάζει φυσικά για τα γούστα του. Και τα γούστα του μπορεί να είναι οτιδήποτε. Μπορεί να του αρεσουν οι κοπέλες ντυμένες σαν τους άγγελους του Τσάρλι. Μπορεί να του αρέσουν οι νέες Αμερικανίδες από το Λός Άντζελες. Πες ΟΚ μέχρι εδώ. Αν όμως έχει φετίχ με πολύ αδύνατες κοπέλες. Σημασία έχει πως έχει τη δύναμη - όχι μόνο να κάνει ότι θέλει στα μοντέλα του - αλλά να επηρρεάσει τις γυναίκες αυτού του κόσμου ώστε να συγκλίνουν στα γούστα του, απειλώντας όσες δε συμμορφώνονται με κοινωνικό αποκλεισμό. Και αυτό δεν είναι κάποιο σατανικό σχέδιο που τρέχει σε μυστικές συγκεντρώσεις μυημένων. Αυτό είναι η μόδα."

-"Τι εννοείς Ζόσι; Εσύ περιγράφεις την κόλαση την ίδια."

-"Όχι Ντέηβ. Περιγράφω τι γίνεται μέσα στο ψυγείο."

----

Ο κόσμος παίρνει με διάφορους τρόπους το LSD. Το μασουλάει σε χαρτάκια, το στάζει σε μπισκότα, κατευθείαν στο δέρμα του, κάτω από τη γλώσσα του και οι εξτρίμ το στάζουνε και μέσα στα μάτια τους. Οι τρόποι αυτοί διαφέρουν σε πράγματα όπως τη φορητότητα (τα χαρτάκια τα κουβαλάει κανείς πιο εύκολα από ένα μπουκαλάκι με σταγόνες που θέλει γενικά ψυγείο) και την ταχύτητα απορρόφησης (το στάξιμο στη γλώσσα τα σκάει πιο γρήγορα από ένα μπισκότο που θα καταλήξει στο στομάχι και μετά θα πρέπει να ανηφορίσει προς τον εγκέφαλο). Σε κάθε περίπτωση, τα πρώτα δείγματα τρίπ ξεκινάνε από το εικοσάλεπτο και μπορεί να αργήσουν μέχρι και μια ώρα. Αυτό κάνει τη Λούσι ιδανικό ναρκωτικό για τη δουλειά που το θέλουμε, αφού απομακρύνει χρονικά την κατανάλωση από τα αποτελέσματα.

Η Σάρα ήξερε καλά από LSD. Είχε πτυχίο στο ντράγκ σιτιν από την εποχή που μέναμε στις καταλήψεις και τα κοινόβια με όλους τους χίπιδες του Κάνσας, του Σικάγο και της Νέας Ορλεάνης και ακόμα υπάρχει κόσμος που τη φωνάζει "Τσίλ Μάμα" και στα τρία μέρη. Είχε τον κατάλληλο τρόπο να κάνει κάποιον να νιώθει ταυτόχρονα τη γαλήνη και τη σιγουριά που είχε στην κοιλιά της μάνας του και τη διάθεση για εξερεύνηση και άγρια χαρά των παράνομων [Χαρλεάδων του Τέξας](https://en.wikipedia.org/wiki/Bandidos_Motorcycle_Club). Τα μυστικά της στο αντικείμενο ήταν πολλά, αλλά αυτό που είχε εξομολογηθεί σε εμένα ήταν πως πάντα έπινε και αυτή μια πολύ μικρή ποσότητα. Αλλιώς δε μπορούσε να νιώσει τη σύνδεση με αυτούς που πρόσεχε - και "*η Σύνδεση είναι το παν. Το νιώθεις;*".

Η δουλειά της Τσίλ Μάμα αυτή τη φορά ήταν απλή. Το μόνο κάπως δύσκολο μέρος ήταν να μην ακουστεί το τσαλάκωμα της σακούλας των τσίπς που άνοιγε. Να αδειάσει και να στάξει LSD σε όλα τα πατατάκια ήταν μια μάλλον βαρετή διαδικασία. Έπρεπε όμως να γίνει γρήγορα, όπως και το να βρει μια πρίζα για το μαραφέτι της γιαγιάς.

----

Ο "Σάρλ" είχε καταλάβει πως κάτι ήταν διαφορετικό από την προηγούμενη φορά. Καθόμασταν στην ίδια θέση, αλλά αυτή τη φορά ήμουν εγώ αυτός που κοίταζε με αγωνία μέσα από τις κουρτίνες. Τελικά, έπεσε ένα μπιτάκι που θύμιζε το [λόνλι φόρεστ](https://www.youtube.com/watch?v=OkM7LjX7yCg), σβήσανε τα φώτα του κοινού, άνοιξε το παραβάν, και ξεκίνησε.

Η Κόμισσα ήταν στη θέση της, μοίραζε πατατάκια με τριπάκι στα μοντέλα της λίγο πριν βγουν στην πασαρέλα. Παρακολουθούσα τη σκηνή σα να χαζεύω το ταινιάκι του [Γκασπάρ Νοέ](https://www.imdb.com/title/tt8359848/). Και πραγματικά - για άλλη μια φορά - η σκηνοθεσία του τυχαίου ξεπέρασε τις πιο μελετημένες ιδέες.

Κάθε κοπέλα που έβγαινε είχε και πιο διεσταλμένες κόρες από την προηγούμενη. Και κάπου εκεί άρχισαν όλα. Η τύπισσα με την ξύλινη τσάντα παραλίας και το εκκεντρικά μεγάλο ψάθινο καπέλο περπάτησε ως την άκρη της πασαρέλας αλλά δεν έκανε την κλασσική πόζα-στροφή. Συνέχισε ευθεία - ανάμεσα στον κόσμο - έφτασε στον φωτογράφο και άρχισε να κοιτάζει τον φακό από πολύ κοντά. Αυτός που θεώρησε πως είναι κάποιο τραβηγμένο κόλπο που είχε στήσει η Κόμισσα άρχισε να τραβάει σαν τρελός και να της ρίχνει το φλας κατευεθείαν πάνω στο πρόσωπο όσο αυτή έμενε ακίνητη. Αυτό κράτησε πάνω από ένα λεπτό.

Εν τω μεταξύ βγήκαν και άλλες κοπέλες. Ένα μοντέλο με ολόσωμο μαγιώ σε χρώμα ξύλου - και με κάθετα νερά ξύλου - βγήκε και δεν περπατησε καθολου το κάτγουοκ. Άρχισε να παρατηρεί τις πτυχές που έκανε το παραβάν όπως το φυσούσε ο αέρας του κλιματισμού. Η Κόμισσα που στεκόταν μέχρι εκείνη την ώρα πίσω από το παραβάν, ακριβώς εκεί που περίμεναν τα κορίτσια τη σειρά τους, βγήκε και την έσπρωξε. Και εκεί επιβεβαιώθηκαν οι υποψίες μου. Η Κόμισσα είχε φάει και αυτός πατατάκι. Και μάλλον όχι όπως τα μοντέλα του - αρκετά πάνω από ένα.

Αυτό έδωσε στη Σάρα το σήμα, η οποία βγήκε εκείνη την ώρα, περπάτησε όλο το διάδρομο, και έφτασε στο κορίτσι που είχε σκαλώσει με την κάμερα. Και εκεί έκανε το πρώτο πραγματικά όμορφο πράγμα σε εκείνη την περίεργη τελετή. Της έσφιξε από πίσω τον ώμο και όταν αυτή γύρισε - την πήρε αγκαλιά. Κάθησαν για λίγο έτσι και φυσικά ο φωτογράφος, που είχε βρεθεί εκεί - ακριβώς και μόνο για αυτό - τις έβγαλε φωτογραφίες. Μετά την πήρε από το χέρι και τη μάζεψε στο καμαρίνι μαζί με τις υπόλοιπες τριπαρισμένες γκόμενες και εγώ είχα ήδη βάλει μπρος τη Λέξους στο γκαράζ εκείνου του κωλοχανείου. Τη Λέξους που χωρούσε - από όσο φάνηκε ικανοποιητικά - εμένα, τη Σάρα και τα 8 μοντέλα της Κόμισσας και που πήγαινε στο μόνο μέρος αυτής της πόλης που άξιζε να ζήσει κανείς ένα LSD τριπ - πάνω από την Σαντάνα - στο τεράστιο πάρκο Μιράντε ντε Πέδρα Γράνδε.

----

Η φωτογραφία με τη Σάρα και την κοπέλα ήταν παντού. Εφημερίδες και σάητ και όλοι μιλούσαν για αυτό το ανεξήγητο φιάσκο. Είχαν καταλάβει πως τα κορίτσια είχαν κάνει "χρήση ναρκωτικών", οι αρχές βρήκαν τα πατατάκια και φυσικά η Κόμισσα ήταν μπλεγμένος για όλη του τη ζωή. Το πραγματικό του πρόβλημα όμως ήταν άλλο: κανείς δεν κατάλαβε πως βρέθηκε κλειδώμένος στην τουαλέτα των καμαρινιών εκείνο το βράδυ.

----

-"Και δηλαδή γιατί LSD; Γιατί όχι κάτι άλλο;" με ρώτησε η Σάρα όσο πηγαίναμε να της γνωρίσω τη γιαγιάκα, αφού είχαμε αφήσει τα κορίτσια στα σπίτια τους, ξεθεωμένα από το τριπ και την πείνα βδομάδων - την προετοιμασία δηλαδή για το Φάσιον Γουήκ.

-"Δεν είμαι σίγουρος Σάρα. Νομίζω συμφωνούμε πως τα πιο πολλά ξόρκια μας θα κατέστρεφαν το ίδιο τη δόξα της Κόμισσας. Ξέρεις όμως τι ενδιαφέρον έχει το LSD;"

-"Ξέρω πολλά ενδιαφέροντα που έχει. Εννοείς κάποιο συγκεκριμένο;"

-"Βασικά πολύ συγκεκριμένο. [Υπάρχουν μαρτυρίες πως τα τρίπ του γιατρεύουν τις διατροφικές διαταραχές](https://www.psymposia.com/magazine/lsd-cured-my-eating-disorder/). Σκοπός δεν ήταν να μπαντ-τριπάρουμε την Κόμισσα - αν και δε με χάλασε καθόλου. Σκοπός ήταν να δώσουμε έστω την πιθανότητα στα κορίτσια να βγούνε από τη λούπα."

-"Ντέηβ δεν ξέρω αν τα κορίτσια θέλουν να βγουν από τη λούπα. Μην εκπλαγείς δηλαδή αν τις δεις και του χρόνου στο Φάσιον Γουήκ, να περπατάνε για ένα άλλο μπραντ - ίσως με έναν εξίσου χειριστικό παδρόνο. Εγώ ξέρεις, είμαι πάντα μέσα για ταξίδια και περίεργα κόλπα, αλλά μην κάνεις το λάθος να νιώσεις ότι έσωσες τα κορίτσια. Ούτε για μια στιγμή."

-"Έχεις δίκιο. Έπρεπε όμως κάτι να κάνω. Πες ότι ήθελα να ζήσω απλά μια περιπέτεια. Πες ότι ήθελα να καταστρέψω έναν οίκο μόδας αυτή τη βδομάδα. Πως ήθελα να μαστουρώσω, έτσι για αλλαγή, μια επίδειξη μόδας [αλα Σίαηέη](https://en.wikipedia.org/wiki/MKUltra). Αυτά συμβαίνουν στον κόσμο."

-"Ένας οίκος μόδας λιγότερος. Τέλος πάντων, ξέρεις τι έχω στην τσέπη μου αυτή τη στιγμή;"

-"Νομίζω πως μπορώ να φανταστώ..."

-"Κάτι που θα κάνει την παρέα μας με την κουφή γιαγιά κάπως πιο διασκεδαστική!"

Και έβγαλε από την τσέπη του - λερωμένου από το χώμα του πάρκου - πολύχρωμου σαλβαριού - που ακόμα φορούσε - δυο πανιασμένα, ξεθυμασμένα πατατάκια.
