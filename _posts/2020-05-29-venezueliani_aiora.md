---
title: "Αιώρα απ'τη Βενεζουέλα"
permalink: /aiora/
author: true
type: posts
---


Μπήκα στο χωριό καταμεσήμερο. Ο ήλιος χτύπαγε στον κατακόκκινο χωματόδρομο και ερχόταν κατευθείαν πάνω μου. Τα σπίτια ήταν άσπρα με ξύλινα κουφώματα, λερωμένα από τη σκόνη του τόπου. Όλες οι αυλές είχαν πασάλους και σκοινιά με πολύχρωμα απλωμένα ρούχα ή αιώρες όπου ντόπιοι απολάμβαναν τις μεσημεριανές τους σιέστες.

Φορούσα πάλι το σομόν σακάκι μου, με λευκό παντελόνι και πουκάμισο λινό. Η ζέστη ήταν τέτοια που θα έπρεπε να κυκλοφορώ γυμνός, αλλά εδώ το να φοράς σακάκι δείχνει δύο πράγματα: ότι διαθέτεις δινέρος και ότι είσαι αρκετά ξεροκέφαλος για να αγνοείς τη ζέστη. Για μένα ίσχυε μόνο το ένα από τα δύο.

Ο δρόμος έβγαζε στο δημαρχείο, αφού περνούσε από ένα μαγαζί που το πρωί είχε κάτι σαν εγκαίνια και, ενώ όλοι είχαν φύγει, τα χάρτινα καπελάκια, τα πλαστικά ποτήρια και η μισοφαγωμένη τούρτα είχαν μείνει έξω στο λιοπύρι. Τα μπαλόνια είχαν όλα ξεφουσκώσει και κειτονταν στο πατημένο χώμα του προαυλίου.

Ένας ζεστός αέρας φυσούσε ασθενικά μα επίμονα και σήκωνε λίγο από αυτό το χώμα του χωριού και το μετέφερε παρά πέρα, πέρα από τον περιφεριακό δρόμο. Σαν σιγά-σιγά ο θεός να μετακινούσε αυτό το χωριό λίγο πιο κει - λίγο πιο κάτω. Οι κάτοικοι αντιστεκόντουσαν σε αυτή τη μετακίνηση του χωριού τους, καθώς το χώμα κόλλαγε στα πανιασμένα τους ρούχα και τους κάθυδρους λαιμούς τους, σαν ένα είδος παγίδας, σαν οι χωριάτες να ήταν ένα σωρό μετακινούμενες ξώβεργες που παγίδευαν το χωριό στη θέση του.

Μερικά κεφάλια σηκώθηκαν από τις αιώρες, μερικά καπέλα τραβήχτηκαν προς τα πάνω από σκούρους αντίχειρες και μερικά παράθυρα έκλεισαν επιδεικτικά καθώς περπατούσα στον κεντρικό δρόμο του χωριού. Το δρόμο που οδηγούσε στο αρχοντικό του Χορχέ Γουαπούνδο. Το σπίτι που ήταν ταυτόχρονα ο χώρος για τα κηρύγματα, το δημαρχείο και η αίθουσα χορού όλου του χωριού.

----

Η επαρχίες της Βενεζουέλας ήταν αφιλόξενες και άνυδρες. Η Σάρα και εγώ τις είχαμε επισκεφτεί ρωτώντας για τον Χορχέ Γουαπούνδο, κάπου δύο χρόνια πριν, σε ένα ρόουνττριπ που κατέληξε να αφήνουμε τη διαλυμένη Πόντιακ της μάνας της στο δρόμο του γυρισμού, κάπου έξω από την πόλη του Νιού Μέχικο, καθώς ενώ της έλειπαν ήδη η πρώτη ταχύτητα και το χειρόφρενο, το τελειωτικό χτύπημα έδωσαν 2-3 μεξικανοί που όσο είχαμε παρκάρει στην άκρη για να κάνουμε ιδρωμένο μεξικανικό έρωτα στα πίσω καθίσματα, σήκωσαν το αυτοκίνητο με γρύλους και έβγαλαν όλες τις ρόδες, αφήνοντάς το στηριγμένο πάνω σε τέσσερις ξύλινους πασάλους. Οι μεξικανοί ήταν τόσο πεπειραμένα κλεφτρόνια ώστε καταλάβαμε πως κάτι δεν πήγαινε καλά μόνο όταν πηδήξαμε στα μπροστινά καθίσματα και πάτησα ξανά γκάζι.

----

Ο Χορχέ Γουαπούνδο ντε Λιμπιανδο  ή "*ο πιο άσχημος καριόλης της Βενεζουέλας*" όπως τον έλεγαν οι εχθροί του ήταν ένας άντρας γύρω στα σαράντα-πέντε που έμοιαζε να είχε εκ γενετής κάποια δυσπλασία, σε βαθμό που θα μπορούσε να τρομάξει κάποιον θανάσιμα αν πεταγόταν μπροστά του κάποια νυχτερινή ώρα. Η οικογένεια Γουαπούνδο, από οίκτο, άφησε όλα τα υπάρχοντά της στον Χορχέ όταν αυτός ήταν στην ηλικία των 5 χρονών και -μην αντέχοντας την ντροπή- πλήρωσε ένα καραβάνι και έφυγε μαζί του, αφήνοντας τον Χορχέ μόνο στο αρχοντικό σπίτι στο οποίο γεννήθηκε, από τον δήμαρχο και την πρώτη γυναίκα του χωριού.

----

Οι μεσημεριανοί καβγάδες που ακούγονταν μέσα από τα σπίτια, εφορμώμενοι από την υπέρτατη αίσθηση αδικίας που νιώθει κάθε γυναίκα άνεργου Βενεζουελιανού επαρχιώτη, όταν μαζεύει και πλένει μόνη τα πιάτα του μεσημεριανού, έδιναν την αίσθηση της σύνδεσης του ανθρώπινου είδους, σαν όλοι οι άνθρωποι να είναι στο βάθος τόσο ίδιοι, όπως ας πούμε οι πελεκάνοι - που πίνουν νερό με τον ίδιο τρόπο κοιτώντας ψηλά, ή τα χελιδόνια - που έχουν συγκεκριμένο δρομολόγιο για τη μετανάστευσή τους, ή ακόμα τα ηλιοτρόπια - που ακολουθούν τον ήλιο με το άνθος τους.

Και έτσι, περπατώντας στο ζωολογικό αυτό κήπο των συζυγικών προβλημάτων, έφτασα στην πρώτη μου στάση. Στο σπίτι του Ραφαέλ Ντε Μασιάδο, του πληθωρικού μάγειρα του χωριού, με την τεράστια κοιλιά. Ίσως το μοναδικό πνεύμα αντίστασης αυτής της όχθης του Ρίο Τίγρε. Αυτός είχε όλες τις πληροφορίες για τον Χορχέ.

----

Ο Χορχέ, μεγαλώνοντας ανάμεσα στα τεράστια πλούτη, τον σεβασμό και οίκτο όλων των συγχωριανών του και τα παιδικά του παιχνίδια, ολομόναχος μέσα στην οικογενειακή έπαυλη των Γουαπούνδο, τρελάθηκε όπως μόνο το χρήμα και η μοναξιά μπορούν να τρελάνουν έναν άνθρωπο. Η ασχήμια του έγινε ένας θρύλος στα κοντινά χωριά και η συμπεριφορά του απασχόλησε (με το αζημίωτο) ένα σωρό κομπογιαννίτες γιατρούς.

Όταν έκλεισε τον δέκατο-έκτο χρόνο του, ο Χορχέ έσυρε ένα από τα γουρούνια του χωριού στο κέντρο της πλατείας και το σκότωσε με κλοτσιές και μπουνιές. Μετά έσυρε το πτώμα του πίσω στην έπαυλη. Οι συγχωριανοί που είδαν το περιστατικό έφυγαν και δε μίλησαν για αυτό - παρά πολύ μετά. Λίγο αργότερα την ίδια χρονιά, ο Χορχέ ξαναβγήκε στην πλατεία του χωριού, αυτή τη φορά μόνος του, και ανακοίνωσε πως, ως παιδί του πρώην δημάρχου, διεκδικούσε τον τίτλο και την εξουσία του "αρχηγού του χωριού". Οι συγχωριανοί παρακολούθησαν το λόγο του, ο οποίος ήταν ένα μισότρελο λογύδριο που περιείχε ιστορίες για νεράιδες, πολύχρωμους ανθρώπους και όπλα που εκτόξευαν φως και ομολογουμένως δεν έδωσαν σημασία στο νεαρό τρελό του χωριού. Μάλιστα, το θέμα συζητήθηκε στα καφενεία μετά ποτών και γέλιων, ενώ διάφορα αυτοσχέδια ανέκδοτα δημιουργήθηκαν με περιεχόμενα βγαλμένα από το λογύδριο του Χορχέ. Μόνο όταν οι χωριανοί κατάλαβαν πως η αστυνομία έπαιρνε εντολές από τον Χορχέ, συνειδητοποίησαν πως ήταν πράγματι ο "αρχηγός του χωριού".

----

Η παγκόσμια πολιτική ίσως να μη διαφέρει και πάρα πολύ από την ιστορία του Χορχέ. Όμως η παγκόσμια πολιτική δεν αλλάζει. Η παγκόσμια πολιτική [είναι στηριγμένη πάνω σε τέσσερις ελέφαντες που πατάνε πάνω σε μια χελώνα](https://en.wikipedia.org/wiki/World_Turtle), που πατάει πάνω στην [αδυναμία του σύγχρονου ανθρώπου να αναγνωρίζει το συλλογικό του συμφέρον](https://en.wikipedia.org/wiki/Prisoner%27s_dilemma), που τροφοδοτεί μια κατανεμημένη [έλλειψη εμπιστοσύνης](https://ncase.me/trust/), που πατάει πάνω στην έλλειψη [ενσυναίσθησης](https://en.wikipedia.org/wiki/Empathy), που πατάει στα ανά της γης σχολικά και παιδαγωγικά συστήματα που προωθούν τον ανταγωνισμό. Και έτσι, για να αλλάξει κάτι σε όλα αυτά, να παραπατήσει ας πούμε ένας από τους ελέφαντες ή να κουνηθεί λίγο πιο άτσαλα η χελώνα, πρέπει οι ανα τον κόσμο δάσκαλοι να της βάλουν μια τρικλοποδιά όλοι μαζί, ή να πετάξουν [ένα ποντικί μπροστά στους ελέφαντες](https://youtu.be/wXiMs65ZAeU?t=111), ή τέλος πάντων να γίνει κάτι που εγώ με το μικρό μου μυαλό δε μπορώ να φανταστώ.

Η κατάσταση, όμως, σε αυτήν τη Βενεζουαλινή επαρχία δεν είναι το ίδιο δύσκαμπτο οικοδόμημα που μοιάζει με μυθολογική πυραμίδα, χτισμένη με τούβλα από ανθρώπινο πόνο, αδιαλλαξία και αμπλαουμπλισμό, αλλά με ένα πυργάκι [τζένγκα](https://en.wikipedia.org/wiki/Jenga) που στηρίζεται σε ένα μόνο ξύλινο τουβλάκι κατά βάση. Ένα τουβλάκι που κανείς στο χωριό δεν ακουμπάει. Ένα τουβλάκι με όνομα, επώνυμο και απαίσια φάτσα.

----

Ο Ραφαέλ Ντε Μασιάδο άνοιξε την πόρτα ξεκουράζοντας το αριστερό του χέρι στην κοιλιά του. Το σπίτι του μύριζε κάποια σάλτσα με υπόνοια ποταμίσιου ψαριού. Χωρίς πολλά-πολλά με ρώτησε για το σχέδιο. Εγώ του μίλησα για την αιώρα του Χορχέ. Την μεταξένια αιώρα που αγόρασε από τη γκρίνκα, την κοπελιά που εγκαταστάθηκε το τελευταίο τρίμηνο στο χωριό, και πούλαγε αιώρες για να ζήσει τρεις φορές ακριβότερα από τις κανονικές τιμές. Του Χορχέ ήταν ειδική παραγγελία. Ενθουσιάστηκε:

-"Ξέρεις τη Λουσίντα λοιπόν;"

-"Μπορείς να πεις ότι έχουμε γνωριστεί. Η Λουσίντα είναι εντάξει άνθρωπος. Και οι αιώρες είναι κάλυψη. Γλύτωσε από θανατική ποινή στη Φλόριδα, επειδή σκότωσε έναν πρώην της. Επίσης το πραγματικό της όνομα είναι Τίφανυ, μεταξύ μας", έπρεπε να τον κάνω να νιώσει μέσα στο κόλπο - να νιώσει δικός μας.

----

Οι αιώρες είναι πανέξυπνα δημιουργήματα. Ενσωματώνουν τις λύσεις όλων των προβλημάτων που μπορεί να έχει ένας λατιναμερικάνος (όταν δεν δουλεύει στις μπανανιές για λευκούς καπιταλοϊμπεριαλιστές) σε ένα πανί και δύο σκοινιά.

Η αιώρα, σε αντίθεση με το κρεββάτι, το πάτωμα ή την καρέκλα, είναι ένα δροσερό μέρος να κοιμηθείς, καθώς όχι μόνο η φύση της καθιστά το σκέπασμα άχρηστο αλλά η δροσιά μπορεί να ισχωρεί και από την κάτω πλευρά, καθώς το σώμα δεν το χωρίζει κάποιο στρώμα από τον αέρα, αλλά ένα απλό πανί. Επίσης, με κάθε ελάχιστο σάλεμα πάνω σε μια αιώρα δημιουργείται κίνηση, η οποία είναι μικρή για να δημιουργήσει ναυτία, αλλά αρκετή για να δημιουργήσει ρεύμα που δροσίζει το φορτίο της.

Οι ευρύχωρες αιώρες, στις οποίες ξαπλώνουν ζευγάρια, σέρνουν μια άλλη τεράστια φιλοσοφία πίσω τους, που ξεκινάει από τη φυσική καμπυλότητα του πανιού τους προς το κέντρο. Συγκεκριμένα, όταν δύο άνθρωποι ξαπλώνουν σε μία αιώρα, όσο μεγάλη και αν είναι, δεν υπάρχει τρόπος να μην ακουμπιώνται - έστω λίγο. Και αυτό γιατί το πανί βαθουλώνει προς το κέντρο, παρασύροντας τα σώματα σε μία κατάσταση αγκαλιάς. Έτσι, αν δύο άνθρωποι μοιράζονται μία αιώρα, είναι εγγυημένο πως θα κοιμούνται πάνω της αγκαλιά, σε αντίθεση με την περίπτωση του διπλού κρεββατιού, που τους παρέχει το χώρο να γυρίσουν πλάτη και να κρατούν μούτρα ή να ξαπλώνουν ανάσκελα κοιτώντας το ταβάνι, εξετάζοντας την αλληλουχία των γεγονότων που τους έφερε στο ίδιο κρεββάτι για τυχόντα λάθη.

Κατ' επέκταση, κάθε διαφορά με τον παρτενέρ στην αιώρα λύνεται συνήθως κατά αυτή την αναγκαστική αγκαλιά, σε αντίθεση ξανά με το κρεββάτι, που οι διαφορές μπορούν να παραμείνουν ακόμα και κατά τη διάρκεια του ύπνου, να περάσουν στην επόμενη μέρα και βαθμιαία να ξεχαστούν άλυτες, αφήνοντας μια αόριστη πικρία, καταστρέφοντας τη σχέση των ομόκλινων.

Τέλος, η Λατινική Αμερική δεν προσπάθησε ποτέ να είναι φιλόξενη για τους ανθρώπους και το δείχνει με διάφορους τρόπους, φερειπείν φιλοξενώντας έντομα όπως τα [Τσίπος](https://en.wikipedia.org/wiki/Triatominae), τα οποία ζουν παντού και ευθύνονται για την ενδημία [Τσάγας](https://en.wikipedia.org/wiki/Chagas_disease) που σκοτώνει ~8.000 ανθρώπους το χρόνο και προσβάλει ~8.000.000. Ένα Τσίπο που είναι κάτι σαν κοριός, μπορεί να κολλήσει κάποιον Τσάγας πολύ εύκολα, σκαρφαλώνοντας στο κρεββάτι του και δαγκώνοντάς τον οπουδήποτε μπορεί να ξυστεί. Εδώ οι αιώρες λάμπουν ξανά, κάνοντας την πρόσβαση των Τσίπος δύσκολη στον εκλεκτό μεζέ που λέγεται λατινοαμερικανικό αίμα, που βράζει και κάνει τους ανθρώπους αυτής της ηπείρου να χορεύουν τους περίφημους ερωτικούς χορούς τους.

----

-"Και γιατί σκότωσε τον πρώην της;"

-"Αυτό δεν έχει σημασία τώρα. Σημασία έχει ότι η αιώρα που πούλησε στο Χορχέ δεν είναι μια απλή αιώρα".

-"Το ξέρω, είναι μια αιώρα από μετάξι που κόστισε 140 εκατομμύρια μπολιβάρ. Μάλιστα, την πλήρωσε με δολάρια, γιατί η γκρίνκα ήρθε να μου ζητήσει να της αλλάξω μερικά."

-"Δεν εννοώ αυτό, Ραφαέλ. Η αιώρα είναι ποτισμένη με υπνωτικό."

-"Η γκρίνκα είναι στο κόλπο λοιπόν!"

-"Είναι και έπαιξε το ρόλο της πολύ καλά. Τώρα είναι ήδη στο δρόμο για την Κολομβία"

-"Ένα μόνο πράγμα δε μου κολλάει γκρίνκο. Γιατί υπνωτικό; Γιατί όχι δηλητήριο;"

-"Ξέρεις... Ο Υπνος και ο Θάνατος στην αρχαιοελληνική μυθολογία ήταν δίδυμα αδέρφια.", του είπα και τον άφησα να ψάχνεται για λίγο. "Τώρα δώσ'μου τα μαχαίρια".

Κίνησε για την κουζίνα και μου έδωσε γύρω στα 15 μαχαίρια. Από μικρά μαχαιράκια με τα οποία έκανε λεπτά σχέδια λουλουδιού πάνω σε άψητο κρέας - έτσι ώστε όταν ψηθεί να μοιάζει σα να άνθισε ο μυς σε διάφορα σημεία, μέχρι έναν μπαλτά με τον οποίο χώριζε τα πόδια από το υπόλοιπο χοιρινό τους σώμα.

-"Και που 'σαι. Πρόσεχε με αυτούς τους δαιμόνους. Μπορούν να φιλετάρουν και πέτρα."

Ραφαέλ ντε Μασιάδο - πάντα υπερβολικός.

----

Η Σάρα δεν είχε σκοτώσει τον πρώην της. Κι αυτό γιατί δεν είχε πρώην, Γιατί δεν "είχε" γενικώς. Το "έχειν" είναι ένα άχαρο ρήμα να χρησιμοποιεί κανείς για ανθρώπους. Είναι μια σύνταξη από μια άλλη εποχή. Η Σάρα μόνο "είναι" και μόνο "ίσταται". Και η Σάρα δεν είναι η "Λουσίντα"  ούτε η "Τίφανυ" και δεν ίσταται στο δρόμο για την Κολομβία. Ενώ, η Σάρα είναι μία μοντέρνα [Bonnie](https://en.wikipedia.org/wiki/Bonnie_and_Clyde) και ίσταται έξω από το σπίτι του Χορχέ, μαζί με δύο γιατρούς και ένα κουτί ιατρικά συμπράγαλα.

----

Του είπα μερικά ψέματα. Αλλά προσπάθησα να είναι λευκά. Για παράδειγμα, η αιώρα δεν ήταν ποτισμένη με υπνωτικό αλλά με αναισθητικό. Αυτό σημαίνει πως όταν ο Χορχέ ξάπλωνε επάνω της δε θα κοιμόταν, αλλά θα αναισθητοποιούταν. Το οποίο σημαίνει πως θα έπεφτε σε ένα μικρό τεχνητό κόμα, όπου δε θα σκεφτόταν, δε θα κουνιόταν, δε θα πονούσε και δε θα είχε αναμνήσεις.

Επίσης του είπα πως η "Λουσίντα" που ήταν "Τίφανυ" έφυγε. Δεν έφυγε - αλλά θέλω να πιστεύει ότι έφυγε, για κάλυψη. Αν ποτέ η Σάρα επικηρυχθεί από την τοπική αστυνομία ως "Λουσίντα", ο Ραφαέλ θα έχει ένα αληθοφανές ψεύτικο στοιχείο (η Τίφανυ Κόουλ έχει όντως δραπετεύσει από θανατική ποινή στη Φλόριδα) για το οποίο μπορεί να βγάλει μερικά ψωροδόλαρα από την αστυνομία - σαν "ευχαριστώ" για την βοήθειά του. Είναι πολύ δύσκολο να φέρεις τα σωστά νυστέρια και μαχαίρια σε αυτή τη μεριά της Βενεζουέλας αν δεν είσαι μάγειρας.

----

Ο [άνθρωπος Ελέφαντας](https://en.wikipedia.org/wiki/Joseph_Merrick) είχε μια δυσπλασία που ποτέ δεν κατάφερε κανείς να διαγνώσει επακριβώς. Πολλοί όμως προσπάθησαν να γιατρέψουν.Όταν κατάλαβαν ότι καμία επέμβαση δε θα τον σουλούπωνε, τον άφησαν στην ησυχία του (ιατρικά).

Ο Χορχέ Γουαπούνδο ντε Λιμπιανδο δεν έπασχε από κάτι τόσο ανίατο και μυστήριο. Είχε μερικές πολύ στάνταρ δυσπλασίες, όπως δυσπλασία του μηρού και ινώδη δυσπλασία στο κρανίο. Τη σημερινή μέρα αυτά τα πράγματα λύνονται πολύ εύκολα αν έχεις ασφάλεια υγείας. Ή κάποιον που έχει αφιερώσει μερικούς μήνες για να προετοιμάσει ένα σχέδιο ίασής σου. Κυρίως αν αυτός ο κάποιος έχει ιδεολογικούς λόγους να το κάνει. Και αν αυτόν τον κάποιο τον στηρίζει μια δυναμική γυναίκα που δεν έχει πρόβλημα να μετακομίσει στη μέση του πουθενά πλασάροντας σαν τέχνη το πλέξιμο αιώρων, όπως την έμαθε από βίντεο στο ίντερνετ, τότε θα ιαθείς σίγουρα. Θέλεις - δε θέλεις.

----

Δεν ήταν μια πράξη καλής θέλησης. Δεν ήταν ούτε ελεημοσύνη. Ούτε ακόμα πράξη μίσους. Ποιός ξέρει με ποιά κατάρα εφτά γενναιών είχε γεννηθεί αγκαλιά ο Χορχέ. Τι ένιωθε και πως πέρναγαν οι ώρες όταν ήταν μόνος, στο σπίτι που μεγάλωσε, ακόμα περιτριγυρισμένος από τα παιδικά του παιχνίδια.

Ήταν μια προσπάθεια να κάνουμε το πρόσωπο της εξουσίας λιγότερο αποκρουστικό. Να το κάνουμε ένα πρόσωπο σαν όλα τα άλλα, για να μπορέσει να κριθεί επί ίσοις όροις με όλα τα άλλα.

----

Η Σάρα οδηγούσε και εγώ έβγαζα -επιτέλους- το σακάκι μου, καθιστός στη θέση του συνοδηγού της κίτρινης παλιάς Σεβρολέ.

-"Ελπίζω τώρα να σου περάσει η εμμονή με το 'απόκοσμο προσωπείο της εξουσίας' και τα λοιπά."

-"Ναι, θα μου περάσει"

-"Έχουμε περίπου 6 ώρες μέχρι το Καράκας. Βάλε κάτι να παίζει. Και να ξέρεις, δεν πρόκειται να ξενητευτώ ξανά τρεις μήνες μέσα στη μέση του πουθενά, στην πρωτεύουσα της ζέστης, μόνο για να εκτονώσεις τα αμφιλεγόμενα ιδεολογήματά σου. Ήταν η πρώτη και τελευταία φορά", μου είπε συνεχίζοντας να με μαλώνει. "Μάνφρεντ Μανν βάλε. Είναι στο θηκάκι της πόρτας σου."

Είχα γνωρίσει μια γυναίκα που μου έκανε τα πιο τρελά χατήρια, με μάλωνε όσο καθόμουν στη θέση του συνοδηγού και άκουγε Μάνφρεντ Μανν.

Επιτέλους είχα γνωρίσει κάποια σαν τη μάνα μου...

