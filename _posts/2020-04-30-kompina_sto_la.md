---
title: "Κομπίνα στο LA"
permalink: /kompina/
author: true
type: posts
---

Μπήκαμε αγκαζέ στην κατάφωτη αίθουσα, με τους 4 πολυελαίους, το μπόλρουμ.

Φορούσα το σομόν/κοραλί μου σακάκι, κίτρινη γραβάτα με έναν τύπο που παίζει γκολφ, παντελόνι ζαχαρί λινό και ταμπά παπουτσάκι πολύ σενιόν. Το σκωπτικό μου ντύσιμο σοβάρευαν απότομα τα λεπτά μαύρα δερμάτινα αλήτικα γάντια μου, με άνοιγμα και στραπ στη ράχη της παλάμης - πάνω από τον καρπό.

Εκείνη με συνόδευε - με πράσινη σατέν τουαλέτα, σκίσιμο μέχρι την καλτσοδέτα, μαλλιά κότσο με τσόπτσικ (που δε θα ξαναχρησιμοποιήσει από τη λάκ), κρίκους και μενταγιόν μια μικρή ασημένια νεκροκεφαλή.

Η είσοδός μας είχε ξεκάθαρη αισθητική "[only lovers left alive](https://www.imdb.com/title/tt1714915/)", με μυρωδιά Maximilian Schell και Μελίνα Μερκούρη αλά [Τοπ Καπί](https://www.imdb.com/title/tt0058672/), και αδερφική εμπιστοσύνη τύπου ["Samuel Jackson" - "John Travolta"](https://www.imdb.com/title/tt0110912/). Ξεχυθήκαμε στο χώρο και αρπάξαμε ποτά από τους περιφερόμενους δίσκους.

Εν τω μεταξύ εγώ εντόπισα τον Λάρρυ. Όσο η Σάρα γελούσε δείχνοντας την πάλευκη οδοντοστοιχία της με τους ασυνήθιστα μεγάλους κυνόδοντες σε κάποια παρέα, εγώ τον πλησίασα, γελώντας και ανοίγοντας τα χέρια, με το ένα χέρι να κρατάει το άδειο σαμπανοπότηρο.

"Λάρρυ, το πάρτυ σου είναι υπέροχο. Σε ευχαριστώ πολύ για την πρόσκληση."

"Τιμή μου που ήρθες Ντέιβ. Πρέπει να δοκιμάσεις οπωσδήποτε το σέρι που φτιάχνουμε με τον γερο-πατέρα. Θα καταλάβεις ότι έχεις πάρει το σωστό ποτήρι, γιατί έχω δώσει εντολή στα γκαρσόνια να το σερβίρουν πάνω σε γρανιτένιους δίσκους."

"Θα σιγουρευτώ ότι το έχω δοκιμάσει πριν με βρεις να κοιμάμαι μεθυσμένο στο δωμάτιο της γκαρνταρόμπας."

"Όλο το σπίτι μου κρεββάτι σου, Ντέιβ. Μόνο μην ξεχάσεις τη γεύση του, γιατί θα εκτιμούσα να έγραφες στη στήλη σου στον '*Γευσιγνώστη του Ελ Eη*' για το καμάρι μου, αυτή τη βδομάδα."

"Μην το σκέφτεσαι Λάρρυ, έχε μου εμπιστοσύνη και θα λάβεις ένα σωρό επιστολές για παραγγελείες. Δώσε μου μια μόνο βδομάδα", και του έκλεισα το μάτι, κουνώντας το κεφάλι λίγο προς τα δεξιά (σε στύλ "άστο πάνω μου").

"Ευχαριστώ, Ντέιβ. Και κάτι τελευταίο. Ποιά είναι η αυτή η παρουσία που έφερες μαζί σου;"

Πάντα ένιωθα πως η Σάρα μόλις μπαίνει σε ένα χώρο φυτεύει χιλιάδες μικρά αυτάκια παντού. Εκείνη την ώρα ένιωσα το χέρι της να χαϊδεύει την πλάτη μου, και βρέθηκε πλάι μου το ίδιο απότομα.

"Αυτή είναι η Τζούνιπερ. Πρώτη μου ξαδέρφη. Τη φιλοξενώ αυτές τις μέρες, και σκέφτηκα ότι μια παρουσία σαν αυτή ποτέ δεν περισσεύει σε ένα πάρτυ."

Η Σάρα μου έριξε ένα βλέμμα τόσο διαπεραστικό και τόσο απότομο που μόνο οι δυο μας το καταλάβαμε (ήμουν σίγουρος ότι το συγχρόνισε με το κλάσμα δευτερολέπτου που χρειάστηκε ο Λάρρυ για να τσεκάρει το σκίσιμο στο φόρεμα της). Είχε τσαντιστεί που δεν τη σύστησα με το όνομα που είχαμε προβάρει για όλη τη δουλειά. Πάντα παίζουμε τέτοια παιχνίδια. Προσπαθώ να ανεβάσω το επίπεδο δυσκολίας σε τέτοιες εύκολες δουλειές, για να μην επαναπαυόμαστε.

"Έχεις όπως πάντα δίκιο Ντέιβ. Χαίρω πολύ δεσποινίς μου!" και της φίλησε το προτεταμένο χέρι, κάτι που διήρκησε λίγο παραπάνω, ακριβώς επειδή του είχα πει ότι είναι ξαδέρφη μου.

----

Με τη Σάρα γνωριστήκαμε στα 19 μας, καθαρά συμπτωματικά. Την είχα χτυπήσει με το αυτοκίνητο της μάνας μου, και μέχρι να βγω έξω, λουσμένος από κρύο ιδρώτα, βλέποντας τα επόμενα εφτά και βάλε χρόνια μου στη φυλακή, εκείνη είχε πεταχτεί πάνω, είχε μπει στη θέση του συνοδηγού, είχε πηδήξει στου οδηγού και έβαζε ταχύτητα. Σβέλτα πήδηξα στο καπό, δοκίμασα την πόρτα του συνοδηγού την οποία είχε φυσικά κλειδώσει, πιάστηκα από τη σχάρα της οροφής και ετοιμάστηκα για ασυνήθιστα πράγματα. Άφησε το συμπλέκτη, όπως βγάζεις το πόδι σου από το νερό του ντουζ, όταν δεν περιμένεις ότι είναι τόσο καυτό, και φύγαμε...

Δοκίμασε να με διώξει, έκανε μερικά οχτάρια, μερικά φρεναρίσματα πανικού, άνοιξε τους γυαλοκαθαριστήρες και με πιτσίλισε με σαπουνόνερο. Και όταν πια βρεθήκαμε στη μέση του πουθενά, ανατολικά του Τσικάγο, σταμάτησε απότομα με χειρόφρενο στη δεξιά λωρίδα, βγήκε έξω, με τράβηξε κάτω και με φίλησε. Είχαμε μείνει από βενζίνη και μόλις είχα γνωρίσει την πρώτη γυναίκα στη ζωή μου που έπαιρνε πρωτοβουλίες. Επιτέλους γνώριζα κάποια σαν τη μάνα μου.

Δεν "τα φτιάξαμε" ποτέ. Πίναμε, συζητάγαμε, της μαγείρευα ανατολίτικες συνταγές, μου έκανε αραιά και που μερικές φαντασιώσεις - τύπου ντυνόταν πάπια ή διάβαζε κάποιο ποίημα στίχο-στίχο όσο γαμιόμασταν, αλλά δεν τα φτιάξαμε. Δε μπορώ να φανταστώ άντρα που θα ήθελε να "τα φτιάξει" με τη Σάρα.

Επίσης δε θελήσαμε ποτέ να κάνουμε τη συναναστροφή μας τόσο ευτελή και μπανάλ. Ήμασταν τα παιδιά των παιδιών των λουλουδιών και το παραδεχόμαστε σιωπηλά.

----

Είχαν ξεκινήσει κάτι Ροκαρόλ μουσικές, είχε βγει βρώμα για τους πρώτους μοιχούς της βραδιάς και στο μπάνιο κάποιος είχε ξεχάσει ένα καθρεφτάκι ακόμα σκονισμένο από τα συστατικά κάποιου μαγικού φίλτρου. Το μπόλρουμ έλαμπε, και γενικά ο χορός είχε ξεκινήσει, όχι και τόσο δειλά.

Η "Τζούνιπερ" έφτιαξε το πέτο ενός γκαρσονιού και έτσι κατάλαβα ότι ήταν ώρα. Περίμενα κάποια δευτερόλεπτα για να μη δώσω στόχο, μετά απολογήθηκα και σηκώθηκα από την παρέα άπληστων βιομηχάνων, που προωθούν τους γιούς τους σε στρατιωτικά αξιώματα για να μπορούν να εγκρίνουν κρατικές δαπάνες για όπλα στις εταιρίες των πατεράδων τους, και κατευθύνθηκα προς το μπαλκόνι.

Έπρεπε να κινηθούμε κάπως γρήγορα. Και αθόρυβα. Η Σάρα, πίνοντας το ποτό της με τους εργολάβους που έχουν αναλάβει να κάνουν τον κόσμο ένα χειρότερο μέρος, μου έδινε το χρόνο να περπατήσω με το πάσο μου προς το δωμάτιο της γκαρνταρόμπας. Εκεί η δεσποινίδα που μάζευε τα παλτά, φάνηκε λίγο καχύποπτη όταν της ζήτησα να μπω και να βρω μόνος μου στις κρεμάστρες το δικό μου. Για κάποιο λόγο πείστηκε όταν της είπα πως έψαχνα απλά την ταμπακιέρα μου, και πως δεν έφευγα ακόμη. Μπήκα μέσα.

----

Υπάρχει λόγος που πουλάνε τα ψάρια σε χαρτονένιους κώνους. Και ο λόγος είναι πολύ απλός. Τα ψάρια στραγγίζουν στο χαρτόνι, το νερό δε μένει πάνω τους, αερίζονται καλά από την πάνω μεριά - άρα δε βρωμίζουν. Αν σταματήσει μία από αυτές τις λειτουργίες, συν τω χρόνω, ένα νεκρό ψάρι χαλάει και βρωμίζει. Και αυτό δε γίνεται ούτε πολύ γρήγορα ούτε πολύ αργά. Γίνεται ακριβώς στο σωστό για μας χρόνο. Επίσης, η μυρωδιά του νεκρού ψαριού είναι από τις χειρότερες μυρωδιές, κοντά σε αυτήν του χαλασμένου αυγού και του εμετού μετά από γεύμα με μισοχωνεμένα κρέατα.

----

Όταν έχει κάποιος έντονα αισθήματα κτητικότητας συχνά έχει την τάση να μαρκάρει τα πράγματα που του ανήκουν ή που θα ήθελε να του ανήκουν, με το όνομάτσου, την κολώνια του ή πιπιλιές και σημάδια του κορμιού. Η κτητικότητα είναι μια εκδήλωση της ανάγκης για ιδιοκτησία, μια κοινωνική ανάγκη η οποία έχει πάει χέρι-χέρι με την πατριαρχία, την ιδέα του χρήματος και γενικότερα της εξουσίας, φορώντας (πότε δίκαια και πότε όχι) τη μάσκα της αυτοσυντήρησης. Και που είναι κάπως πρόσφατη σε σχέση με άλλες κοινωνικές ανάγκες, όπως η επικοινωνία, η αλληλεγγύη και η αυτοθυσία.

Η ιδιοκτησία είναι μονόδρομος όταν μια κοινωνική ομάδα ξεφεύγει σε αριθμό μελών, καθώς η κοινοκτημοσύνη γίνεται όλο και πιο αδύνατη, σα μια διαίρεση που ο διαιρέτης αυξάνεται εκατό φορές μέχρι να κατεβάσεις το πρώτο ψηφίο του διαιρεταίου.

Όλα αυτά δεν τα έμαθα στο σχολείο, μου φάνηκαν όμως εξαιρετικά χρήσιμα μέσα σε εκείνο το δωμάτιο γκαρνταρόμπας.

----

Για να γίνω πιο σαφής, όταν η Σάρα είχε συστηθεί σε όλους αυτούς τους εκπρόσωπους της ματαιοδοξίας επί της γης, τους είχε λίγο πολύ αναγκάσει να συστηθούν και αυτοί. Και εγώ βρισκόμουν οπωσδήποτε από δίπλα, πίνοντας το σέρι του Λάρρυ, φαινομενικά αδιάφορος. Μόνο που με το ένα χέρι στο σακάκι, σημείωνα σε ένα μικρό σημειωματάριο, τα ονόματα όλων αυτών των ανθρώπων, στα τυφλά (και αυτό είναι κάτι που έμαθα στο σχολείο).

Επίσης, το γεγονός πως αυτοί οι μεγιστάνες της αμερικανικής μπίζνας, δεν είναι τίποτα άλλο παρά ένα μάτσο ανασφαλείς και κομπλεξικοί (μείον κουλ) γιάπηδες με απίθανες τάσεις μεγαλομανίας (καθώς τα πολλά λεφτά δημιουργούν πιο πολλά ψυχολογικά προβλήματα από όσα μπορεί να λύσει ένας ψυχολόγος για τα ίδια λεφτά), ήταν κάτι που έκανε το σχέδιο μου στο δωμάτιο της γκαρνταρόμπας πολύ ευκολότερο.

----

Άρχισα, λοιπόν, να ψάχνω τα παλτά, και πράγματι τα δικά τους είχαν κάπου, σε μια εσωτερική ραφή, σε κάποιο ξεχασμένο μαντίλι, στο μέσα μέρος του γιακά ή δίπλα από το ανταλλακτικό κουμπί, ραμμένα τα αρχικά ή ολόκληρο το όνομα τους.

Σε αυτά τα παλτά λοιπόν έπιασα δουλειά. Η χρυσή μου αμέρικαν εξπρές, εκτός από ληγμένη έχει και ένα άλλο χαρακτηριστικό. Είναι ακονισμένη τόσο που κόβει λαρύγγι ελέφαντα με την ίδια κίνηση που πληρώνεις τη βενζίνη σε self-service βενζινάδικο, στο δρόμο για το Κολοράντο.

Ένα μικρό χειρουργικό σκίσιμο στη φόδρα, πάνω στην πίσω-μέσα ραφή της ένωσης της πλάτης με το δεξί μανίκι είναι αρκετό. Και πολύ δύσκολα παρατηρήσιμο, κυρίως αν έχει ραφτεί από πάνω με λεπτή διάφανη πετονιά παράμαλλου.

----

Η μυρωδιά σε σχέση με την πηγή της δε λειτουργεί προσθετικά ή πολλαπλασιαστικά. Δηλαδή, τέσσερα χαλασμένα ψάρια δε μυρίζουν τετραπλάσια άσχημα από ένα χαλασμένο ψάρι. Η διαφορά είναι κυρίως στον όγκο της μυρωδιάς. Επίσης αφού τα ψάρια χαλάνε ταυτόχρονα, και δεν περιμένει το ένα να αρχίσει να χαλάει, όταν έχει αποσυντεθεί αρκετά το προηγούμενο, η μυρωδιά θα διαρκέσει περίπου το ίδιο, είτε με δύο, είτε με χίλια ψάρια.

Τοποθέτησα λοιπόν προσεκτικά δύο μαρίδες ανά φόδρα (καθώς τις είχα βρει φτηνά εκείνο το πρωί). Βρίσκονταν όλη εκείνη την ώρα, μέσα σε έναν μικρό χαρτονένιο κώνο, στο πέτο μου, τον οποίο στην άκρη είχα φιλοτεχνίσει [οριγκάμι](https://i.ytimg.com/vi/SRiav0DNi34/maxresdefault.jpg) για να μην κινήσω υποψίες που κουβαλούσα ένα τέταρτο μαρίδες στο πέτο μου.

Μετά έραψα στα γρήγορα τη φόδρα, και προχώρησα στο επόμενο παλτό. Τα 4 παλτά μου πήραν λιγότερο από 3 λεπτά, και αυτό ήταν ραπτικός χρόνος που θα έκανε περήφανη [τη γιαγιά](http://blog.makaronia.me/tzoura/).

----

Έβγαλα την ταμπακιέρα από την τσέπη, και έφυγα κρατώντας τη στο χέρι. Έγνεψα στη γλυκύτατη δεσποινίδα που έστεκε διακοσμητική στον πάγκο της γκαρνταρόμπας και γύρισα προς το πάρτυ.

----

Τάνγκο αρζεντίνο και κοκτέηλ σερβίρονταν ήδη, το αναψοκοκκίνισμα του ροκαρόλ είχε φύγει, τα ζευγάρια είχαν διαλεχτεί αναμεταξύ των και προχωρούσαν στη δεύτερη δοκιμασία του εσωτερικού τους διαγωνισμού. Ένιωσα τα μάτια της Σάρας επάνω μου ήδη πριν αναπνεύσω την ήπια ιδρωτίλα του μπόλρουμ. Αυτή η γυναίκα είναι το κάτι άλλο.

Γύρισα στην παρέα, άναψα ένα πούρο και παρακολούθησα έναν από τα θύματα της ωρολογιακής ψαροβόμβας μου να μας μιλάει για κάποιο βετεράνο του Βιετνάμ, ο οποίος ήταν ήδη βετεράνος επί ψυχρού πολέμου, από κάποια επέμβαση στη νοτιο-ανατολική Ευρώπη. Από το Βιετνάμ, λοιπόν, γύρισε χωρίς πόδια και από τότε πηγαινοέρχεται μέσα στη θήκη για μωρά που έχουν κάποια καροτσάκια σουπερ μάρκετ, χρησιμοποιώντας για μπαστούνια/κουπιά δύο σκούπες από άχυρο.

Καταλήξαμε στο ότι αυτός ο τύπος ήταν θείος του, και πως όταν έχει χρόνο από τις μπίζνες τον πηγαίνει (με συνοδεία μπράβων εννοείται) στο σουπερ μάρκετ να κάνει παρέα με τα άλλα καροτσάκια. Αυτή η χώρα είναι γεμάτη κρετίνους σκέφτηκα, όταν ξεκούμπωσα το πάνω κουμπί του σακακιού μου, δείχνοντας έτσι στη Σάρα ότι έχω εκτελέσει εντελώς το σχέδιο (1 κουμπί επιτυχία, 2 κουμπιά "έτσι-κι-έτσι", όλα τα κουμπιά "πρέπει να φεύγουμε"), και βάζοντας την ταμπακιέρα ταυτόχρονα στην τσέπη του πέτου.

Και τότε παρατήρησα πως είχε μείνει μία μαρίδα.

----

Αυτού του τύπου οι αποστολές μου αρέσουν, γιατί είναι πειραχτήρικες και ταυτόχρονα περνάνε το μήνυμα που πρέπει χωρίς αίματα και σκηνές εγκλήματος: "κάποιος μπήκε στον κόπο να μου φυτέψει μαρίδες στο παλτό - μήπως τελικά είμαι ένα ανεπιθύμητο βάρος της κοινωνίας, που η ψυχή μου ζέχνει σα χαλασμένο ψάρι ή βακτηριακή κολπίτιδα;".

Μόνο που δεν έχουν κίνδυνο, και αυτό είναι το λιγότερο αγαπημένο μου σημείο.

----

Απολογήθηκα ξανά στην ομήγυρη των κρετίνων και νιώθοντας την έκπληξη της Σάρας, και τη μαρίδα στο πέτο μου, κατευθύνθηκα προς το κελάρι του Λάρρυ.

Με έκπληξη παρατήρησα πως κανείς δε με εμπόδισε, και όλα πήγαιναν πρίμα. Έφτασα δίπλα στο μεγάλο θερμαινόμενο καζάνι που φύλαγε το σέρι του. Και εκεί είδα το θύμα μου.

----

Αυτά τα καζάνια δεν είναι ιδιαίτερα τεχνολογικά επιτεύγματα. Είναι κάτι σαν μεγάλοι μπόιλερ θερμοσίφονες.Ένα μεγάλο καζάνι που μέσα έχει ένα μικρό καζάνι με ξεχωριστή παροχή, και μέσα στο μικρό καζάνι υπάρχει μια ηλεκτρική αντίσταση. Η αντίσταση ζεσταίνει το νερό στο μικρό καζάνι, και αυτό με τη σειρά του ζεσταίνει το υγρό που βρίσκεται στο μεγάλο καζάνι. Ο λόγος για τα δύο καζάνια είναι να μην ακουμπά η αντίσταση απευθείας το ποτό. Το σημαντικό σε όλα αυτά δεν είναι όμως τα καζάνια. Είναι η αντίσταση, η οποία χρειάζεται τυπικά πάνω από 5000W (σε τάση 220V) για να θερμαίνει συνεχώς τόσο μεγάλο όγκο υγρών (έστω και σε χαμηλή θερμοκρασία). Αυτό με τη σειρά του σημαίνει δύο πράγματα. Πρώτον ότι η πρίζα που χρειάζεται αυτό το τέρας θερμότητας είναι τριφασικού ρεύματος, δηλαδή 5 καλώδια (τα 3 εκ των οποίων σκοτώνουν - κυρίως όταν βρίσκεσαι σε ένα υπόγειο που όλες οι επιφάνειες θεωρούνται γειώσεις), και πως η ασφάλεια της πρίζας είναι τόσο μεγάλη που δε θα νοιαστεί καθόλου αν μαζί με το σέρι ζεστάνει λιγάκι και κάποιον Ντέιβ που έτυχε να έχει τους λόγους του να θέλει να την ανοίξει και να την αφαιρέσει -χωρίς να την αποσυνδέσει- προσωρινά από τον τοίχο.

----

Μερικοί άνθρωποι είναι θύματα άλλων ανθρώπων. Είναι γεννημένοι κοινωνικά κατώτεροι. Γιατί η κοινωνία δεν είναι ένα *δίκαιο* σύστημα. Μερικά από τα θύματα αναγνωρίζουν την άδικη ισορροπία, και προσπαθούν να την ανατρέψουν. ιΚάποιοι άλλοι αποδέχονται αυτήν την ισορροπία, και προσπαθούν να αλλάξουν τη θέση τους, από μέσα, προσεγγίζοντας τους κοινωνικά ανώτερους, περιμένοντας τη στιγμή που θα πέσουν, πατώντας το χέρι τους και κλωτσώντας τους στο κεφάλι μόλις βρεθούν κάτω, παίρνοντας τη θέση τους - συνεχίζοντας τον πόλεμο.

Εγώ ανήκω στην πρώτη κατηγορία. Ο Λάρρυ όμως ανήκει στη δεύτερη, οργανώνοντας γκαλά και τραπέζια με τις κοινωνικές ελίτ. Και όσο και αν ήταν φίλος μου στο σχολείο, τώρα γίνεται ένας από αυτούς.

"Λάρρυ, είσαι ένας από τους παρίες, από τους παρακατιανούς. Και ο λόγος που προδίδω την εμπιστοσύνη σου είναι επειδή κάποιος πρέπει να σου δείξει πως το θύμα είσαι εσύ. Το θύμα είσαι εσύ μόνο και μόνο που σε λένε Λάρρυ, Λάρρυ", μονολογούσα ξαναβάζοντας την υποδοχή της συνδεδεμένης πρίζας στην τρύπα του τοίχου, στην τρύπα που περιείχε πλέον την τελευταία μαρίδα, δύο μέρες πριν γίνει η παρουσίαση του σέρι του σε εκείνη την ελιτίστικη "λέσχη γλυκών ποτών του Ελ Εη", που έχει οργανώσει να διεξαχθεί στο κελάρι του...

Το χειρότερο είναι ότι θα γράψω μια καλή κριτική για αυτό το σέρι. Έχω να προσάψω πολλά σε αυτόν τον άνθρωπο, ξέρει όμως να φτιάχνει καλό σέρι.

----

Γύρισα στο μπόλρουμ και βρήκα τη Σάρα, απολογήθηκα για την απουσία μου στην παραξενεμένη ομήγυρη, ξεκουμπώνοντας όλα τα κουμπιά του σακακιού μου, άφησα να εννοηθεί πως το πεπτικό μου σύστημα ήταν σε απεργία την οποία έσπασαν πολύ απότομα, και φύγαμε.

Δεν την έπιασα από τη μέση - ήμασταν ακόμη ξαδέρφια.

----

Μέρα με τη μέρα, φορά με τη φορά, αυτός ο κόσμος θα γίνει καλύτερος. Δεν ξέρω πόσες μαρίδες θα πάρει και πόσα σαμποταρισμένα σέρι πάρτυ, αλλά θα αλλάξει.

"Σε έναν καλύτερο κόσμο", τσουγκρίσαμε δύο ποτήρια από ένα μπουκάλι κλεμένο σέρι που βρήκα την ευκαιρία να πάρω φεύγοντας από το κελάρι, ήπιαμε μια μικρή γουλιά με τη Σάρα και ρίξαμε το υπόλοιπο στις γυμνές κοιλιές μας. Μετά ανέβηκε πάνω μου.
