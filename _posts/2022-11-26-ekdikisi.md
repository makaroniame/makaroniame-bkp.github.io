---
title: "Εκδίκηση στο Νάπερβιλ"
permalink: /ekdikisi/
author: true
---

Κοιμόταν στο κάθισμα του συνοδηγού, της παλιάς Σεβρολέ της μάνας μου. Γυρίζαμε από το αεροδρόμιο του Σικάγο, μόλις είχε κατέβει απ'το αεροπλάνο που την έφερνε απ'το Ντουμπάι. Ανάμεσα στη νύστα της από τζετ λάγκ και το μεθύσι της από σαμπάνια μου ψέλλισε μερικές νυσταγμένες ιστορίες για την παραμονή της και τον άραβα εραστή της. Την πήρα και φύγαμε. Κάθισε στη θέση του συνοδηγού και κοιμήθηκε πριν σηκώσω το συμπλέχτη για πέμπτη.

----

Είναι τρομερό που μπορεί να οδηγήσει κάποιον άνθρωπο ο ψυχικός πόνος. Κρεμόταν από ένα σκοινί περασμένο στο λαιμό του. Το είχε στερεώσει από ένα κρίκο στην οροφή. Ο κρίκος αυτός δε χρησίμευε, όπως συνήθως, για κάποιο φωτιστικό, ήταν σε παράκεντρο σημείο του ταβανιού. Πιο δίπλα κείτονταν το τρυπάνι και μια μπαλαντέζα τα οποία είχε χρησιμοποιήσει για να στερεώσει τον κρίκο.

Ο θάνατός του δεν ήταν μια κίνηση απλής απελπισίας. Ήταν ένας φόνος εκ προμελέτης, όπου ο θύτης και το θύμα απλώς ταυτίζονταν.

----

Οδηγούσα στα σκοτεινά, στον τεράστιο δρόμο περιμετρικά του Μίσιγκαν Λέηκ προς το Ανατολικό Σικάγο. Ανά διαστήματα την κοιτούσα να κοιμάται και αναλογιζόμουν τις ιστορίες που είχε περάσει. Αναρωτιόμουν τι ακριβώς την έκανε να γυρίσει τελικά. Ζήλεψα το αίσθημα της οικειότητας που ένιωθε σε αυτή τη Σεβρολέ. Η Σάρα δε μπορούσε να κοιμηθεί εύκολα αν δεν ένιωθε ασφαλής, συνήθεια από τότε που έμενε με τον πατέρα της. Δεν ξέρω πότε ένιωσα εγώ τελευταία φορά τέτοια ασφάλεια. Ίσως όταν οι γονείς μου με κουβαλούσαν κοιμησμένο ως το κρεββάτι μου, άσχετα με το που είχα αποκοιμηθεί. Από τότε η αίσθηση της ασφάλειας πάντα συνοδευόταν με μια υποψία εξαπάτησης, πράγμα που μόνο ο Τομ Γουέητς μπόρεσε να αποτυπώσει στο [εξώφυλλο του δίσκου Ρέην Ντόγκζ](https://en.wikipedia.org/wiki/Rain_Dogs#/media/File:Tom_Waits_-_Rain_Dogs.png).

Όταν ξύπνησε της χάιδεψα ψηλά την πλάτη και της έδωσα το γράμμα. Αυτή δεν απόρρησε με κανένα τρόπο, σα να ήξερε τι να κάνει. Διάβασε λίγο από μέσα της και όταν κατάλαβε στο περίπου περι τίνος πρόκειται άρχισε να διαβάζει δυνατά, κρατώντας με το ένα χέρι το χαρτί, ενώ με το άλλο άρχισε να μου χαϊδεύει συμπονετικά το πόδι:

```
Αγαπημένε Ντέηβ,

Όταν διαβάζεις αυτό το γράμμα, και αν όλα έχουν πάει όπως τα έχω σχεδιάσει, θα με έχουν βρει κρεμασμένο στο διαμέρισμά μου στο Νάπερβιλ.
Ξέρω ότι δε θα μου κρατήσεις κακία.

Ήσουν καλός φίλος, αν και ίσως έπρεπε να κάνουμε παρέα περισσότερο. Όχι ότι είχα να σου πω καινούργια πράγματα ή ότι ήθελα κάτι συγκεκριμένο να συζητήσουμε,
αλλά δεν περνούσαμε και άσχημα όταν βρισκόμασταν, έτσι Ντέηβ;

Θέλω να ξέρεις πως είναι μία πολύ συνειδητή πράξη. Αυτός ο κόσμος δε με ενέπνευσε ποτέ, δεν κατάφερα ποτέ να τον φέρω πραγματικά στα μέτρα μου.
Και προσπάθησα πολύ, το ξέρεις αυτό.
Σιγά-σιγά άρχισα να χάνω και τη διάθεση να προσπαθώ και τελικά κατέληξα στο διαμερισματάκι στο Νάπερβιλ, Ιλινόι,
να φτιάχνω πουρέ με κατεψυγμένες κοτομπουκιές τρεις φορές τη βδομάδα, να χαζεύω πορνό ευλαβικά κάθε βράδυ,
να πληρώνω για καλωδιακή τηλεόραση, και να παρακολουθώ σοβαρά την πολιτική αυτής της χώρας.

Μην το μπερδέψεις με βαρεμάρα όμως. Αυτό που ζω τα τελευταία χρόνια λέγεται πιο πολύ απογοήτευση.

Γράφω ειδικά σε σένα γιατί έχω κάτι να σου ζητήσω. Σαν χάρη, σαν τελευταία επιθυμία σε ένα φίλο απ' τα παλιά:
Εσύ που με ξέρεις λιγάκι, αν μπορέσεις να βρεις τι σκατά μου έφταιξε ακριβώς στόν κόσμο αυτό, και μπορείς να κάνεις κάτι να το σταματήσεις - κάντο.
Γιατί εγώ πήρα την απόφασή μου, αλλά πιο πολύ λυπάμαι αυτούς που νιώθουν σαν και μένα, αλλά μένουν.

Εις το επανιδείν,
Τζέηκ Ντίβερμπαχ

Υ.Γ. : στο φάκελο θα βρεις το κλειδί του διαμερίσματός μου. Θα με έχουν ξεκρεμάσει μέχρι να έρθεις. 
```

---

Τα συρτάρια του γραφείου του ήταν γεμάτα ως επάνω. Αποδείξεις πληρωμών, λογαριασμοί, ασφαλιστικά συμβόλαια, άδειοι φάκελοι. Στυλό που δε γράφανε, ψαλίδια που δεν κόβανε, σκόρπιοι συνδετήρες. Τίποτα το χρήσιμο. Κανένα στοιχείο.
Δεν ξέρω πως ζούσε σ' αυτό το σπίτι. Τον είχα επισκεφτεί μερικές φορές, αλλά ποτέ δεν είχα παρατηρήσει την ακαταστασία. Καθόμασταν πάντα στη σαλονοτραπεζαρία του και μεθούσαμε πριν το καταλάβουμε, σε ολονυχτίες άλλοτε γέλιου και άλλοτε νοσταλγίας.

-"Πήγαινε σε γιατρό, ε;" φώναξε η Σάρα απ' την κουζίνα.

-"Δεν το ανέφερε ποτέ", της φώναξα γονατισμένος από το γραφείο.

-"Είχε σημειωμένο το επόμενο ραντεβού, σε χαρτάκι στο ψυγείο".

-"Φοβάμαι θα πρέπει να το αναβάλλει για λόγους υγείας."

-"Το έχει ήδη χάσει..."

-"Λές να έχει να μας πει κάτι ο γιατρός του;"

-"Ντέηβ"

Η Σάρα φάνηκε στη διπλή συρώμενη πόρτα του γραφείου του Τζέηκ. Με κοίταξε με το σοβαρό της ύφος. Σήκωσα τα μάτια μου από τα συρτάρια που ψαχούλευα γονατιστός και την κοίταξα. Δεν ήταν τσαντισμένη, ήταν όμως βλοσυρή:

-"Ντέηβ. Ο φίλος σου αυτοκτόνησε. Ο φονιάς έχει ήδη πεθάνει. Δε μπορείς να τον τιμωρήσεις πια. Τι ψάχνουμε τελικά Ντέηβ;"

-"Τον ηθικό αυτουργό Σάρα. Αυτόν ψάχνουμε. Στους φόνους τιμωρείται και ο ηθικός αυτουργός."

----

Είχε πάντα κίνηση στην 55η λεωφόρο. Το Σικάγο-Νάπερβιλ το είχα κάνει ελάχιστες φορές στη ζωή μου. Και πάντα μεταμεσονύχτια. Το Νάπερβιλ δεν το είχα δει πραγματικά ποτέ. Πήγαινα πάντα μόνο στο σπίτι του Τζέηκ. Και όταν έφευγα πήγαινα ξανά στο πατρικό μου, χωρίς καμιά ενδιάμεση στάση. Οδηγούσε η Σάρα. Έπαιζε [το δισκάκι με το θέμα του Άιρον Χόρς](https://www.youtube.com/watch?v=-gXrS6eKfjk), ίσα να μετουσιώσει το βαρύ κλίμα. Να δώσει ένα βρώμικο μουσικό χαλί στο σύντομο μας ρόουντριπ.

-"Ξέρεις κάτι Σάρα; Νομίζω πως οι άνθρωποι χωρίζονται σε δύο κατηγορίες."

-"Δεν ξέρεις πόσο μου ´χει λείψει η φιλοσοφία σου μέσα σε αυτοκίνητο. Και αυτή εδώ η Σεβρολέ. Και η Αμερική. Διάολε, δεν περίμενα ποτέ να το πω αυτό. Που το πας Ντέηβ; Είμαι όλη αυτιά."

-"Νομίζω πως οι άνθρωποι της πρώτης κατηγορίας ζουν για να φτάσουν κάπου. Να καταφέρουν το κάτι που θα κάνει τελικά τον πατέρα τους να τους παραδεχτεί. Ή αυτό που θα κάνει τη μάνα τους περήφανη. Ή αυτό που νομίζουν ότι θα γοήτευε επιτέλους τον εφηβικό τους έρωτα. Κατάλαβες. Έχουν ένα πλάνο, ένα σκοπό συγκεκριμένο και εξωγεννή."

-"Αχα. Νομίζω πως σε ακολουθώ."

-"Η δεύτερη κατηγορία δεν είναι έτσι. Αυτοί της δεύτερης κατηγορίας κάνουν ό,τι κάνουν και ζουν όπως ζουν γιατί απλά δε μπορούν αλλιώς, Σάρα. Γιατί είναι σαν μέσα τους να έχουν ένα χρέος. Σα να έχουν συνέχεια ένα εσωτερικό βέλος, που τους δείχνει την κατεύθυνση. Όλα τα άλλα για αυτούς είναι εξωτερικοί παράγοντες."

-"Νομίζω πως είσαι λίγο απόλυτος με τις κατηγορίες σου Ντέηβ. Δώσε μου ένα παράδειγμα. Έχουμε 15 μίλια σε αυτόν τον κωλόδρομο. Προλαβαίνεις."

-"Μμ... Τον θυμάσαι τον Σαρλ; εκείνο το παλικάρι στη Βραζιλία, τότε με τα μοντέλα; Αυτός είναι της πρώτης κατηγορίας. Καλό παιδί, αλλά δε φαίνεται και τόσο συνδεδεμένος με κάποιον εσωτερικό του σκοπό. Θέλει να παντρευτεί για τους γονείς του, θέλει να πηγαίνει με 'καυτά μωράκια' για να τον παραδεχτούν οι φίλοι του. Αν οι γονείς και οι φίλοι του εξαφανίζονταν αύριο, θα εξαφανιζόταν μαζί τους και η ταυτότητά του."

-"Σε πιάνω Ντέηβ. Και για τη δεύτερη κατηγορία;"

-"Τη θυμάσαι την τύπισσα με τις γάτες απ' το κοινόβιο; την Πάολα;"

-"Δε χρειάζεται να πεις τίποτα άλλο. Κατάλαβα τι λες. Λοιπόν ο φίλος σου ο Τζέηκ σε ποιά κατηγορία είναι;"

-"Ήταν, Σάρα... ήταν. Εδώ είναι και το πρόβλημα. Ο Τζέηκ ήταν αδιαμφισβήτητα στη δεύτερη κατηγορία. Βασικά όχι. Ο Τζέηκ ήταν παράδειγμα της δεύτερης κατηγορίας. Άνετα στο ίδιο πρωτάθλημα με το Γκάντι, το Χριστό και τον Τσε. Δε θα πιστέψεις τις ιστορίες αυτού του τύπου."

-"Η 55η χωράει να μου διαβάσεις το 'Πόλεμος και η Ειρήνη' ολόκληρο σήμερα. Βιάστηκα να πω ότι μου έλειψε η Αμερική. Τι έκανε ο Τζέηκ;"

-"Λοιπόν, κάποια μέρα δε φάνηκε στη σχολή. Ούτε την επόμενη. Και όταν πέρασε μια βδομάδα πήρα τηλέφωνο σπίτι του. Το σήκωσε η μάνα του και μου είπε ότι διάβαζε κάτι 'μυστικιστικά' και ότι δεν έβγαινε από το δωμάτιό του. Όταν της είπα ότι θα έχανε το εξάμηνο αναστέναξε. Πήγα λοιπόν, από 'κει το ίδιο απόγευμα και τον πέτυχα στην πόρτα με σακίδιο. Μου είπε κάτι για Ινδίες και ότι έλαβε μια αλληλογραφία που τον δέχονταν σε ένα [άσραμ](https://en.wikipedia.org/wiki/Ashram). Και πετούσε σε 3 ώρες."

-"Μέχρι στιγμής μου ακούγεται απλώς τρελάρας."

-"Δεν πέφτεις έξω. Τον χάσαμε για κάνα χρόνο και μια μέρα με πήρε η μάνα του στο τηλέφωνο να μου ζητήσει να πάω να τον ξεμπλέξω. Είχε βρεθεί στην Ευρώπη με κάτι βαρεμένους από το άσραμ που έμενε, σε μυστική -λέει- αποστολή."

-"Δικός μας είναι."

-"Ήταν... Δικός μας 'ήταν'. Το πιο ωραίο ήταν το είδος της αποστολής. Είχαν βρει 10-15 μεγαλοστελέχη τραπεζών στη Γερμανία, στην Ελβετία και σε κάνα-δυο άλλα μέρη και τους ρίχτηκαν από δίπλα. Αμολυθήκανε ινκόγκνιτο σε λέσχες τέννις, σε ιππασίες, σε γκόλφ."

-"Πήγανε να τους ξεκάνουνε; Ωραίοι. Αυτοί δεν είναι υποτίθεται κατά της βίας, δεν πειράζουν ούτε μύγα και τα λοιπά;"

-"Κάθε άλλο! Τους πιάσανε φιλίες και τους μυήσανε στις γιόγκες και στους διαλογισμούς. Και το πιο αστείο; τα πήγανε θαυμάσια! Οι τραπεζίτες μετά από την κατήχηση τους την είδαν και αυτοί αλλιώς και αρχίσανε να κάνουν διάφορα κόλπα. Άτοκα δάνεια, δωρεές, αυξήσεις. Είχε γίνει χαμός. Και έτσι τους πήραν χαμπάρι οι μυστικές υπηρεσίες εκεί, τους δώσανε στους δικούς μας και ο Τζέηκ περίμενε σε ένα κελί στο Βερολίνο για κοντά ένα δίμηνο μέχρι να φτάσουν να εντοπίσουν τη μάνα του. Τελικά πήγα εκεί, πλήρωσα μια εγγύηση και φύγαμε. Το πιο αστείο ήταν ότι όταν άνοιξαν το κελί του αυτός αρνήθηκε να βγει πριν τελειώσει τη γιόγκα. Και μείναμε εκεί, με τους μπάτσους να τον κοιτάμε να στέκεται στο κεφάλι του καμιά ώρα και να τον βρίζουνε στα γερμανικά. Αν αυτό δεν είναι κωλοδάχτυλο σε όλα, τότε δεν ξέρω τι είναι."

-"Ήσαστε όλοι για δέσιμο στο πανεπιστήμιο ε;"

-"Κάποιοι το κρατάμε ακόμα. Ο Τζέηκ το κρατούσε. Για αυτό σου λέω Σάρα. Κάποιοι άνθρωποι έχουν μια εσωτερική φωτιά, που τους καίει και δε μπορούν παρά να την ακολουθούν ακόμα και αν κανείς δεν καταλαβαίνει γιατί κάνουν αυτά που κάνουν. Γι' αυτό ανησυχώ με αυτό που έγινε. Για αυτό πάμε και στο Νάπερβιλ. Αν υπάρχει ένα πράγμα που μπορεί να σβήσει αυτή τη φωτιά, αν κάτι έσβησε τη φωτιά του Τζέηκ, πρέπει να το βρω. Και αν γίνεται να πληρώσει - τότε θα πληρώσει."

----

-"Καλησπέρα Γιατρέ. Ονομάζομαι Τίβολι Τζόνσον, Αστυνομία του Ιλινόι, αριθμός σήματος 4732, θα ήθελα να σας κάνω μερικές ερωτήσεις για κάποιον θεραπευόμενό σας ονόματι Τζέηκ Ντιβερμπαχ, έχετε λίγο χρόνο;", ήταν τόσο πειστική σε κάτι τέτοια που αν ήμουν εγώ στην άλλη μεριά της γραμμής θα είχα σίγουρα χρόνο. Βασικά θα είχα κατουρηθεί.

-"Θεέ μου. Μη μου πείτε ότι...", η φωνή ακούστηκε ανήσυχη μέσα από τον τηλεφωνητή που είχαμε σε ανοικτή ακρόαση, στο γραφείο του Τζέηκ. Ανήσυχη, όχι όμως έκπληκτη.

-"Φοβάμαι πως θα σας πω ακριβώς αυτό που περιμένετε Γιατρέ. Ο Τζέηκ πήρε τη δική του ζωή στο διαμερισμά του μεταξύ 5ης και 6ης πρωινής ανήμερα του τελευταίου σας ραντεβού. Αυτός είναι και ο λόγος που δεν ήρθε."

Όταν η Σάρα έκανε αυτά τα κόλπα πραγματικά ένιωθα ότι είχε υπηρετήσει αντερκόβερ μπατσίνα. Τα είχε όλα, τη φρασεολογία, το ύφος. Όλα. Επίσης η ταχύτητα που δημιουργούσε ψέμματα ήταν εξωπραγματική.

-"Λυπάμαι πολύ... Πραγματικά. Πως μπορώ να σας φανώ χρήσιμος;"

-"Πρέπει να σας κάνω μερικές ερωτήσεις. Για τα τυπικά. Μπορούμε να ξεκινήσουμε;"

-"Μάλιστα αστυνόμε."

-"Πόσο καιρό παρακολουθείτε τον Τζέηκ;"

-"Περίπου ενάμιση χρόνο. Η κατάστασή του ήταν σταθερή αλλά καθόλου καλή. Έπασχε από κλινική κατάθλιψη, φέροντας σε διάφορους βαθμούς όλα τα συμπτώματά της."

-"Μάλιστα. Έπαιρνε κάποια συγκεκριμένη αγωγή;"

-"Λίγο-πολύ δοκίμασε όλες τις κλασικές αγωγές που ακολουθούνται σε αυτές τις περιπτώσεις. Δε φάνηκε να ανταποκρίνεται όμως σε καμιά. Ο Τζέηκ είναι μια δύσκολη υπόθεση."

-"Ήταν, γιατρέ... Ήταν. Πότε ήταν η τελευταία φορά που άλλαξε αγωγή;"

-"Τον τελευταίο μήνα."

-"Θεωρείτε ότι είναι πιθανό αυτή η αλλαγή να τον οδήγησε στην πράξη;"

-"Θεε μου όχι! Είναι το ίδιο πιθανό με τις προηγούμενες αγωγές. Ελπίζω να μην προσπαθείτε να μου φορτώσετε το θάνατο του Τζέηκ. Εγώ έκανα απλώς τη δουλειά μου. Σας είπα πως ήταν μη λειτουργικός τουλάχιστον τον τελευταίο ενάμιση χρόνο. Είναι τρομερό που μπορεί να οδηγήσει τον άνθρωπο ο ψυχικός πόνος."

-"Μην ανησυχείτε Γιατρέ. Οι ερωτήσεις είναι τυπικές. Μπορείτε να μας πείτε μερικά πράγματα για τη ζωή του, τι συζητούσατε στις συνεδρίες σας, αν τον ανησυχούσε κάτι, αν είχε εχθρούς ή κάποιον που θα μπορούσε να τον βλάψει;"

-"Εχθρούς; όχι από όσο ξέρω. Ο Τζέηκ δεν είχε βλάψει ποτέ κανέναν. Υποπτεύεστε πως δεν ήταν αυτοκτονία;"

-"Γιατρέ, απαντήστε σας παρακαλώ στην ερώτηση..."

-"Για το παρελθόν του Τζέηκ δεν ξέρω πολλά πράγματα. Ξέρω ότι στα νιάτα του καβάλησε το κύμα του νιου-έητζ, πράγμα που διαμόρφωσε τις απόψεις του και τον τρόπο ζωής του. Ξέρετε τώρα, χιπισμός, σεξουαλική απελευθέρωση, σύγκρουση με το κατεστημένο. Όμως αυτά τα έκανε να ακούγονται σαν όνειρο, σαν κάτι που έζησε κάποιος άλλος. Στις συνεδρίες συζητούσαμε ακριβώς για το πότε θεωρεί ότι έγινε αυτή ή 'αλλαγή'. Πότε αυτός που έζησε όλα αυτά τα πράγματα αποσχίστηκε από αυτόν που είναι σήμερα. Συγγνώμη - 'ήταν'. Αυτό που μπορώ να σας πω είναι πως αυτό του συνέβη πολύ πριν από τον καιρό που τον γνώρισα."

-"Μάλιστα. Έχετε μήπως κάποια πληροφορία για το πότε και γιατί έγινε αυτή η 'αλλαγή';"

-"Με όλο το σεβασμό αστυνόμε. Τι ακριβώς ερευνάτε;"

---

Όταν είχα γνωρίσει τη Σάρα ήταν μια περίοδος που τα υπαρξιακά μου ερωτήματα ήταν τόσο πολλά που έπρεπε να τα σημειώνω για να τα θυμάμαι. Σε ένα ραντεβού μας, είχαμε πάει στο ζωολογικό κήπο του Γουάσιγκτον Πάρκ, ακριβώς κάτω από τη λίμνη Μίσιγκαν. Εκεί είχε ένα σωρό ζώα, τίγρεις, ασπροκέφαλους αετούς, κάτι περίεργες κατσίκες. Όσο περπατούσαμε έσπαγα το κεφάλι μου. Όλα αυτά τα ζώα έδειχναν τόσο σίγουρα για την ύπαρξή τους. Αιχμάλωτα, μπερδεμένα και φοβισμένα, χωρίς αμφιβολία όμως για το τί είναι, για το τί κάνουν. Πράγματα στα οποία ήταν αδύνατο να απαντήσω, τόσο για μένα, όσο και για το είδος μου...
Όταν βρεθήκαμε στη μέση του πάρκου, αγκαλιά από τους ώμους και κρατώντας τις γρανίτες μας, μέσα σε πλήθος γονέων και νηπίων, φυλάκων και ζώων, γύρισα προς τη Σάρα και χωρίς να της δείξω το πόσο σημαντική ήταν η ερώτηση αυτή για μένα τότε, τη ρώτησα - έτσι αφηρημένα:

-"Σάρα; Αν τα πουλιά τραγουδούν, τα ψάρια κολυμπούν και οι κατσίκες μυρικάζουν. Οι άνθρωποι τι κάνουν;"

-"Κοίτα γύρω σου Ντέηβ! Τι βλέπεις να κάνουν; Οι άνθρωποι τα παρατηρούν!", μου είπε γελώντας. "Οι άνθρωποι τα παρατηρούν και σκέφτονται τέτοιες ερωτήσεις!".

-"Ναι αλλά αν όλα αυτά δεν υπήρχαν ρε Σάρα; Οι άνθρωποι τι θα έκαναν; Δε μπορεί. Θα υπάρχει κάτι που οι άνθρωποι κάνουν ανεξάρτητα από το τι γίνεται γύρω τους. Το 'δικό τους πράγμα'. Όπως οι σκύλοι θάβουν κόκαλα και οι κότες κλωσούν."

-"Το δικό τους πράγμα μάλλον είναι να ψάχνουν με το μυαλό τους 'το δικό τους πράγμα', Ντέηβ. Δεν ξέρω έναν άνθρωπο που να μπορεί να σου απαντήσει αυτήν την ερώτηση."

---

Η ανθρώπινη εμπειρία περιέχει τόσα μυστήρια, που όσο προσπαθούμε να τα προσεγγίσουμε τόσο πιο βαθειά φαίνονται. Θα πίστευε κανείς πως η εγγύτητά του ανθρώπου στον εαυτό του θα βοηθούσε να τα ξεδιαλύνουμε, έστω να τα ψιλαφήσουμε, με τον ίδιο τρόπο που μπορούμε να μυρίσουμε καλύτερα ένα φαγητό όταν είμαστε πάνω απ'την κατσαρόλα.

Μοιάζει όμως ότι αντί για αυτό, αυτά τα μυστήρια λειτουργούν σαν σελίδα λεξικού στα χέρια καποιου πρεσβύωπα. Όσο πιο κοντά είμαστε, τόσο θολότερα φαίνονται.

Ο άνθρωπος 'σκέφτεται'. Και όλη η εμπειρία του εαυτού του φιλτράρεται μέσα από αυτή τη σκέψη. Σε βαθμό που είναι αδύνατο να χωρίσουμε το τι σημαίνει 'σκέφτομαι' και το τι σημαίνει 'είμαι'. Όμως ο άνθρωπος δεν είναι η σκέψη του. Ο άνθρωπος είναι το υποκείμενο που 'έχει' το μυαλό, που παράγει τις σκέψεις. Που 'έχει' το όργανο που λέγεται 'εγκέφαλος', όπως 'έχει' το όργανο που λέγεται 'χέρι', 'καρδιά', 'μύτη'.

Οι ινδουιστές λένε πως ο άνθρωπος είναι φτιαγμένος από θεϊκό υλικό, όπως ένα χρυσό σκουλαρίκι είναι φτιαγμένο από χρυσάφι. Και ότι του είναι αδύνατο να το συνειδητοποιήσει, γιατί το μυαλό του συνεχώς τον περισπά από την αλήθεια αυτή.

Οι βουδιστές, πάλι, λένε πως ο εαυτός δεν υπάρχει. Λένε πως ο 'εαυτός' είναι μια ψευδαίσθηση που δημιουργεί ο εγκέφαλος, και μάλιστα όχι συνεχώς, μόνο κάθε όποτε το θυμάται. Και πως μόνο όταν δε σκέφτεται μπορούμε να εμπειριστούμε πραγματικά το τι σημαίνει να είναι κανείς άνθρωπος. Μόνο τότε μπορούμε να απαντήσουμε πραγματικά την ερώτηση που έκανα στη Σάρα, τότε που είχαμε πάει σε εκείνον το ζωολογικό κήπο.

Ό,τι και αν [λένε οι ασιάτες φιλόσοφοι](https://www.youtube.com/watch?v=vAZPWu084m4), και οι ευρωπαίοι διανοούμενοι της "σκέφτομαι άρα υπάρχω" σχολής, ένα νουάρ ερώτημα παραμένει. Ποιός τελικά είχε σκοτώσει τον Τζέηκ Ντίβερμπαχ; Και γιατί;

---

Ο γυρισμός μας απ' το Νάπερβιλ βρωμούσε αδιέξοδο. Η έρευνά μας είχε κρίσεις ταυτότητας. Ο γιατρός απορρημένος μας μίλησε για τις συναναστροφές του Τζέηκ. Δε είχε φίλους πλέον, και η κοπέλα με την οποία σχετιζόταν, τον χώρισε όταν άρχισε να εκδηλώνει τα βαριά σημάδια κατάθλιψης. Το αυτοκίνητο μύριζε ξεθυμασμένο αποσμητικό χώρου και η διάθεσή μου μύριζε πολυφορεμένη παντόφλα. Η Σάρα όμως ήταν εκεί. Και όταν η Σάρα είναι εκεί κάπως όλα είναι υπο έλεγχο.

-"Ωραία η θεωρία σου με τις κατηγορίες, Ντέηβ. Νομίζω όμως ότι δε μας βοηθάει στο γιατί αυτοκτόνησε ο Τζέηκ. Είσαι έτοιμος για τη δική μου θεωρία;"

-"Πιο έτοιμος από ποτέ. Χρειάζομαι επιτέλους κάτι να μου βγάζει νόημα τώρα."

-"Νομίζω, που λες, ότι τα πράγματα είναι πολύ πιο απλά."

-"Θα μου πεις ότι είχε κατάθλιψη και αυτό που συνέβη δεν είναι παρά μόνο ένα σύμπτωμα."

-"Όχι Ντέηβ. Η κατάθλιψη είναι σαν τον πυρετό. Δεν έχεις πυρετό χωρίς λόγο. Εγώ θα σου πω το λόγο. Τη λοίμωξη ας πούμε."

-"Οι κοτομπουκιές και το πορνό είναι και αυτά συμπτώματα δηλαδή."

-"Elementary my dear Watson. Ο Τζέηκ έπασχε από τη γρίπη της ψυχολογίας: απλώς η ζωή του ήταν σκατά. [Αλλιώς SLS. Shit Life Syndrome](https://en.wikipedia.org/wiki/Shit_life_syndrome)."

-"Σάρα, από αυτό πάσχει όλη η Αμερική. Νοίκι, πληθωρισμός, απομόνωση, έρωτες θλίψη, δουλειά, κακό φαγητό, αμερικανικός εφιάτης. Αυτά όμως συμβαίνουν χρόνια. Δεν αυτοκτονούν όλοι."

-"Όχι όλοι, Ντέηβ. Ούτε όλοι πεθαίνουν από γρίπη. Αυτό που θέλω να πω είναι πως η κατάθλιψη του Τζέηκ ήταν μια επιπλοκή της απαίσιας ζωής που ζει ο σύγχρονος άνθρωπος."

-"Δηλαδή λες πως η σειρά είναι: SLS - κατάθλιψη - κοτομπουκιές - κρεμάλα, και πως απλώς δεν την ακολουθούν όλοι μέχρι το τέλος; Πως ο Τζέηκ είναι απλώς μια στατιστική;"

-"Ήταν, Ντέηβ. Ήταν άλλη μια στατιστική..."

---

-"Το περίμενα ότι θα καταλήξει έτσι... Εσείς είστε κάποιος φίλος του;"

-"Ήμουν, ναι. Από το πανεπιστήμιο."

Το τηλέφωνο της Τζέσυ Λόντον ήταν γραμμένο σε μία χαρτοπετσέτα, πάνω απ'το όνομά της και δίπλα σε ένα φιλί από κοραλί κραγιόν. Το είχα βρει στο γραφείο του Τζέηκ, καρφιτσωμένο ευλαβικά στον τοίχο, δίπλα σε μια φωτογραφία τους όπου πόζαραν αγκαλιασμένοι μπροστά στο Τάζ Μαχάλ.

-"Ξέρετε, ο Τζέηκ τα έκανε όλα με πάθος. Ήταν ένας πολύ παθιασμένος άνθρωπος. Είναι περίεργο, αλλά μπορείς να πεις ότι έπαθε κατάθλιψη με το ίδιο πάθος που μελετούσε την ασιατική φιλοσοφία ή την μοντέρνα αστρονομία. Ολιστικά. Πως να σας το πω - δεν 'είχε' κατάθλιψη, 'έγινε' η κατάθλιψη. Την πίστεψε, την εντερνίστηκε, την άφησε να τον προσδιορίσει. Αν ξέρετε αρκετά τον Τζέηκ ίσως καταλαβαίνετε."

-"Πιστέψτε με δεσποινίς Τζέσυ, καταλαβαίνω πολύ καλά."

-"Ξέρετε, ο Τζέηκ πριν από αυτό ήταν πολύ διαφορετικός. Ήταν πολύ δραστήριος, έτοιμος για όλα. Ικανός να αλλάξει τον κόσμο. Να τον ξεστρώσει και να τον ξαναστρώσει όπως νόμιζε, σαν κρεββάτι. Να τον σπάσει για να τον αφήσει να δέσει αλλιώς, σαν κόκαλο. Δεν ξέρω τι να σας πω. Ζητώ συγγνώμη, είμαι πολύ αναστατωμένη αυτή τη στιγμή, λέω ασυναρτησίες."

-"Δεσποινίς Τζέσυ, ο Τζέηκ ήταν πολύ σημαντικός άνθρωπος για μένα. Ήταν μια έμπνευση. Ο θάνατός του με τάραξε και εμένα πολύ."

-"Μόνο ένα πράγμα δεν καταλαβαίνω. Ντέηβ σωστά;"

-"Ναι, Ντέηβ."

-"Γιατί με ενημερώσατε; Γιατί να με πάρετε τηλέφωνο προσωπικά, ενώ δεν έχουμε ποτέ γνωριστεί; Μη με παρεξηγήσετε, απλώς δεν το καταλαβαίνω."

-"Ψάχνω απαντήσεις δεσποινίς Τζέσυ. Θέλω να μάθω τι είναι αυτό που άλλαξε τον Τζέηκ. Τι συνέβη στη ζωή του."

-"Κρατάτε μυστικό;"

-"Πολύ δύσκολα, αλλά σας ακούω..."

---

Το κακό είναι μια διφορούμενη έννοια. Μπορεί κάποιος να είναι κακός στο σκάκι, δηλαδή να παίζει έτσι ώστε να χάνει συνεχώς και να μην κερδίζει ποτέ. Μπορεί όμως να είναι κακός άνθρωπος, δηλαδή λίγο-πολύ να πράττει ενάντια μιας τρέχουσας ηθικής.

Ο λόγος που αυτές οι δύο έννοιες μοιράζονται την ίδια λέξη όμως είναι πραγματικά σκοτεινός. Η έλλειψη ικανότητας κάποιες φορές έχει μια βαθειά σύνδεση με την έλλειψη ηθικής. Όπως όταν ένας κακός χαρτοπαίχτης νιώθει τον πειρασμό να κλέψει σε μια παρτίδα. Οι άνθρωποι που κρατάνε αυτές τις δύο έννοιες όσο το δυνατόν πιο ασύνδετες, που δεν ενδίδουν στον πειρασμό να κλέψουν, που κρατάνε [το διάβολο βαθειά μέσα στην τρύπα](https://www.youtube.com/watch?v=Xw2MjRcVO4g), είναι δυνατό να πούμε πως είναι "καλοί" άνθρωποι.

Μόνο που η έλλειψη ικανότητας στα χαρτιά και στο σκάκι δεν είναι συνήθως ικανές να δημιουργήσουν μια δυνατή κλίση προς το ανήθικο. Είναι απλώς παιχνίδια. Αυτό που είναι πραγματικά ικανό να κάνει έναν άνθρωπο κακό - είναι η έλλειψη ικανότητας σε αυτό που λέμε "ζωή". Σε αυτό το αόριστο "κάτι" που είναι οι άνθρωποι φτιαγμένοι να κάνουν, όπως τα βατράχια είναι φτιαγμένα να κοάζουν, και τα φίδια να κουλουριάζονται. Και ο κόσμος αυτός, οι άνθρωποι που τον τρέχουν, τον χειρίζονται και τον ανατροφοδοτούν, δεν είναι καλοί σε αυτό το "κάτι". Καθόλου καλοί. Δεν ξέρουν καν τι είναι τελικά αυτό το "κάτι".

Έτσι, όσο πιο πολύ αποκλείνουν από αυτό το "κάτι", τόσο πιο πολύ λυγίζουν, τόσο πιο "κακοί" γίνονται. Τόσο ο κόσμος θολώνει και το κακό πυκνώνει. Όχι σαν αόριστο μαύρο σύννεφο από πάνω του, αλλά μέσα του. Σαν αποπνικτικός απ' την υγρασία αέρας, σαν τσιγαρίλα σε σπικίζι.

Το πρόβλημα είναι πως κάποιοι άνθρωποι έχουν άσθμα.

---

Είχαμε πλέον γυρίσει στο Σικάγο, μετά την ολονυχτία μας στο Νάπερβιλ. Αφήναμε τη Σεβρολέ σπίτι μου και πηγαίναμε για πάνκεηξ, πορτοκαλάδα και καφέ φίλτρου, κάτι που κάναμε συχνά όταν τελείωνε μια υπόθεση. Η Τζέσυ μου είχε πει αυτό αυτό που δεν ήθελα να ακούσω. Το πιο απλό πράγμα του κόσμου. Το πιο δύσκολο.

-"Δηλαδή Ντέηβ, θέλεις να μου πεις πως ο Τζέηκ απλώς τελείωσε; Σαν μπαταρία ας πούμε;"

-"Ναι Σάρα. Σαν αυτά τα ηλεκτρικά σκυλάκια, που στην αρχή είναι φουριόζικα και όταν τελειώνει η μπαταρία τους βγάζουν αστείους ήχους και ύστερα πέφτουν σε ακινησία."

-"Ναι, αλλά ο μπαμπάς τα σηκώνει από τα πλακάκια, τους αλλάζει μπαταρίες, και τα ξαναφήνει κάτω σαν καινούργια. Μου φαίνεται απίστευτο."

-"Κι όμως, είναι απλό. Ούτε εμένα μ' αρέσει. Ούτε εγώ το συμμερίζομαι. Αν είχα να διαλέξω ανάμεσα σε αυτά τα πάνκεηξ και στην κρεμάλα θα διάλεγα σίγουρα τα πάνκεηξ. Χίλιες φορές. Όμως ο Τζέηκ απλά βαρέθηκε τα πάνκεηξ. Κυρίως επειδή συνοδεύονται από έναν κόσμο γεμάτο πόνο, μιζέρια και αδιαφορία που δεν τον εξέφραζε καθόλου."

-"Και πως σκοπεύεις να εκδικηθείς Ντέηβ; Τι σκοπεύεις να κάνεις τώρα που ξέρεις τι του έφταιξε; Να αλλάξεις τον κόσμο;"

-"Αν ο τράγος κουτουλάει και το άλογο καλπάζει, ο άνθρωπος ξέρεις τι κάνει;"

-"Δεν έχω ιδέα."

-"Αυτό είναι το πρόβλημα. Δεν έχουμε λέξη στη γλώσσα μας για αυτό. Εγώ λέω να βρώ αυτή τη λέξη. Πάω στοίχημα θα είναι σε τίποτα σανσκριτικά ή κινέζικα. Και όταν τη βρω θα τη μεταφράσω. Αυτό λέω να κάνω για τον Τζέηκ. Νιώθω ότι θα συμφωνούσε. Πως σου ακούγεται;"

-"Έχει πολύ λιγότερο αίμα από όσο περίμενα ομολογώ. Ίσως καλύτερα όμως. Μ' αρέσει."

-"Έτσι νομίζω κι εγώ. Ίσως καλύτερα."

---

-"Ο Τζέηκ μου είχε πει τι θα γίνει. Έτσι χωρίσαμε. Μου έλεγε ότι είχε καταλάβει πως είναι φτιαγμένος να ζει ο άνθρωπος. Από ένα σημείο και μετά φερόταν πολύ αλλόκοτα. Μιλούσε πολύ περίεργα και δε μπορούσες με τίποτα να καταλάβεις τι σκέφτεται. Επίσης οι κινήσεις του. Μπορεί -ας πούμε- όπου και να βρισκόταν, εκεί στα καλά του καθουμένου να χοροπηδούσε, ή να δίπλωνε τη μέση του, ή να τεντωνόταν, ή να ξεκινούσε να περπατάει στα τέσσερα, ή να έβγαζε μια δυνατή χαρούμενη κραυγή. Έδινε την αίσθηση του ζώου μερικές φορές. Όλοι γύρω του έλεγαν ότι του είχε λασκάρει η βίδα. Μου είχε εξηγήσει μια φορά, πως απολάμβανε το σώμα του. πως όλοι οι άνθρωποι έχουν μια βίδα και πως δεν ήταν η δική του λασκαρισμένη, απλά ήταν των άλλων πολύ σφιχτή. Για μια περίοδο προσπάθησα και εγώ να τον συνοδεύω, να σκαρφαλώνω σε πράγματα, να στηρίζομαι στα χέρια μου. Ένιωθα πάντα ένα βάρος όμως. Σα να κάνω κάτι λάθος. Σα να μην ήμουν εγώ. Όμως τον αγαπούσα.

Μια μέρα με πήρε τηλέφωνο και πήγα σπίτι του. Μου είπε πως είχε καταλάβει και πως ήταν αβάσταχτο το ότι δεν υπήρχε τρόπος να το επικοινωνήσει. Πραγματικά βασανιζόταν από κάτι που δε μπορούσα καν να δω. Εκείνη τη μέρα χωρίσαμε.

Δεν ξέρω αν σε βοηθούν όλα αυτά... Ντέηβ, σωστά;"

-"Ναι, Ντέηβ. Με βοηθούν πολύ Τζέσυ. Να σε ρωτήσω και κάτι τελευταίο;"

-"Παρακαλώ."

-"Εσύ πιστεύεις ότι του έστριψε;"
